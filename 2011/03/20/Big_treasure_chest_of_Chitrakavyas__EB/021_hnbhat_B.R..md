+++
title = "021 hnbhat B.R."

+++
[[hnbhat B.R.	2011-03-26, 07:22:17 [Source](https://groups.google.com/g/samskrita/c/EBpErRW_-yU)]]



साधु भोः नरेशमहोदयाः,

  

संस्कृतं वा संस्कृतेतरद् वा लेखनं भवतु, तावता तस्य विचारस्य मौल्यमापनं तु नैवोचितमिति कालिदासमतमानिनामस्माकमपि मतमेव, यत् तेनैव कविकुलगुरुणा सन्दिष्टमेव ---

  

पुराणमित्येव न साधु सर्वम्, न चापि काव्यं नवमित्यवद्यम्।

सन्तः परीक्ष्यान्यतरद् भजन्ते ...................................॥

  

इति। प्रस्तुतस्य विचारस्य मूल्यांकनं विना, संस्कृतं नास्ति, इत्यादयो हेत्वाभासाः सतां न शोभते इति हृदयम्। सर्वथा परीक्षापरत्वमेव संस्कृतहृदयानां सहृदयानां हृदयम्, भाषा या कापि वा भवत्। यदि मया, संस्कृतत्वावच्छिन्नसंस्कृतकार्यतानिरुपितकारणत्वावच्छिन्नलेखनत्वावच्छिन्नलेखनकर्मतानिरूपितकर्तृत्त्वावच्छिन्नकर्तृतानिरूपितकार्यताश्रयेण भूयते, तर्हि कतिभिर्ज्ञातुं शक्यं स्यादिति मे शंका। संस्कृतेनैव लिख्यन्ते वादाः, अतिव्याप्त्यव्याप्त्यावृत्त्यादिदोषत्रयरहित पूर्वपक्षोत्तरपक्षनिरूपणकक्षीकारक्षयक्षीणं विना।

  

तत्रापि, न हि सर्वः सर्वं जानाति। मादृशाः किंचिद् जानन्ति, भवादृशाः किंचिद् जानन्ति। परस्परं भावयन्तः श्रेयः परमाप्स्याम। तथापि,

  

गुणदोषौ बुधो गृह्णन् इन्दुक्षेडाविवेश्वरः।

शिरसा श्लाघते पूर्वं परं कण्ठे नियच्छाति॥

  

इति सुधियां पन्थाः।



