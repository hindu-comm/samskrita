+++
title = "001 श्रीमल्ललितालालितः"

+++
[[श्रीमल्ललितालालितः	2011-07-08, 16:46:58 [Source](https://groups.google.com/g/samskrita/c/siDEI31hONQ)]]



  

> कोयमात्माश्रयो नाम दोषः ।

  
स्वोत्पत्तिज्ञप्तिस्थितिषु स्वापेक्षा आत्माश्रयः । तस्य च दोषत्वं स्वोत्पत्त्यादावपेक्षितत्वप्रयुक्तकारणत्वेन स्वपूर्वभावित्वापादकत्वेन ।  
  

> स्वापेक्षेति चेत् । न । न हि स्वकार्ये स्वापेक्षा दोषः । स्वाभावे > कार्ये स्वत्वनिरूपणासम्भवात् ।

  
सत्यम् । स्वापेक्षामात्रं नात्माश्रयः । व्याघातापादकत्वे एव दोषत्वात् । न च स्वाकार्ये स्वापेक्षायां व्याघातादि । अत एव न दोषत्वम् । प्रत्युत कारणत्वावच्छेदकमेव पूर्वभावित्वम् । अत एव गुणत्वमेव तस्य ।  


> अत्र प्राचां विदुषां किं मतम् । ग्रन्थनामोल्लेखपूर्वकमुद्धृतमनुकूलमत्र > समाधानायेति मतिर्मम । अत एव विद्वद्भिस्तथैव वक्तव्यम् ।

  
एतद्वीरनारायणनारायणाभ्यामुक्तम् ।  
  
तथा च नारायणोक्तमेतत् - **  
  
आत्माश्रयो नाम तर्कविशेषः।  
तल्लक्षणम्- स्वापेक्षापादकप्रसङ्गत्वं दोषविशेषः।  
अपेक्षा च ज्ञप्तौ उत्पत्तौ स्थितौ च ग्राह्या।  
१. ज्ञप्तावपेक्षा यथा-  
एतद्घटज्ञानं यद्येतद्घटज्ञानजन्यं स्यात् एतद्घटज्ञानभिन्नं स्यादिति ज्ञप्त्यपेक्षत्वप्रसङ्गत्वम्।  
२. उत्पत्तावपेक्षा यथा-  
घटोऽयं यद्येतद्घटजनकः स्यात् एतद्घटभिन्नः
स्यादित्युत्पत्त्यपेक्षप्रसङ्गत्वत्वम्।  
३. स्थितावपेक्षा यथा-  
अयं घटो यद्येतद्घटवृत्तिः स्यात् तथात्वेनोपलभ्येतेति स्थित्यपेक्षप्रसङ्गत्वम्।**  
  
वीरनारायणेन च जयतीर्थवाक्यमानीतमित्थं -  
****



**अयमत्र जयतीर्थकृतप्रमाणपद्धतिग्रन्थसंदर्भः य आत्माश्रयं स्पष्टयति (अनुमानखण्डे तर्कनिरूपणप्रसङ्गे edited by KT Pandurangi, Dvaitavedanta studies and research foundation, Banglore)--**

** **

****

** **

**"तत्र तस्यैवोत्पत्तिज्ञप्त्यर्थं तदुत्पत्तिज्ञप्त्यपेक्षाङ्गीकारे स्वापेक्षया पूर्वभावित्वरूपमात्माश्रयत्वमापाद्यते । यदि घटोयमस्यैव घटस्योत्पादकः स्यात्तर्हि स्वतोपि पूर्वभावी स्यात् । यद्यस्य कारणं**

** **

**तत्ततोपि पूर्वभावि दृष्टम् । यथा पटकारणं तन्तवस्तदपेक्षया पूर्वभाविनः ।................... स्वापेक्षया पूर्वभावित्वस्याप्रामाणिकत्वात् । व्याहतत्वेनाङ्गीकर्तुमनुचितत्वाच्च ।**

** **

**पूर्वभावित्वं हि तदभाववति काले भावः । न च स्वाभाववति काले स्वयं भवतीति न व्याहतम् ।" **

  
  

> अयमत्र वेदान्तसिद्धान्तमुक्तावलीग्रन्थो यत्र मे विप्रतिपत्तिर्जाता > :  
>   
> **ज्ञानप्रामाण्यग्रहो हि स्वविषयनिश्चयाय ।तच्च** > **\[****ज्ञानप्रामाण्यमाश्रयातिरिक्तेन****ग्राह्यम्****।** > **ग्राहकञ्च किं** **ज्ञेयं वा** **ज्ञानं वा ।** **नाद्यः** , तस्य > जडत्वेनप्रकाशकत्वानुपपत्तेः ।द्वितीयेऽपि **,** > प्रथमज्ञानप्रामाण्यग्राहकंज्ञानंगृहीतप्रामाण्यं > सत्स्वविषयप्रथमज्ञानप्रामाण्यं निश्चाययत्यगृहीतप्रामाण्यमेव वा । > **आद्येऽपि** **,** ******ग्राह्यप्रामाण्यग्राहकज्ञानप्रामाण्यंकेन > गृह्यते । किं** **स्वेनैव** **,** किं वा **ग्राह्यप्रामाण्याश्रयेण > ज्ञानेन** **,** अथवातृतीयेन । **नाद्यः** **,**आत्माश्रयात् **,** > स्वतःप्रामाण्यग्रहापत्तेश्च ।

  
एतन्मयैव परामर्शानन्तरं व्याख्यातम् ।  
  
**ज्ञानेति । यस्य कस्यापि ज्ञानस्य प्रामाण्यं विषयस्य निश्चयायापेक्षितम् । घटज्ञानं प्रमाणमिति गृहीते एव घटनिश्चयो भवतीत्यर्थः ।  
आश्रयातिरिक्तेति । प्रामाण्याश्रयभूताज्ज्ञानाद्भिन्नेन ग्राह्यम् ।  
प्रामाण्यमत्र परीक्ष्यमाणमेव । तथा च ज्ञानमपि प्रमाणत्वेन परीक्ष्यमाणमेव तदाश्रयः । तदतिरिक्तत्वं च ज्ञेयगतं तद्भिन्नज्ञानव्यक्तिगतञ्चेत्याह - ग्राहकञ्चेति । ग्राहकं - प्रामाण्याश्रयातिरिक्तं प्रामाण्यग्राहकम् ।  
नाद्य इति । ज्ञानगतप्रामाण्यं ज्ञेयग्राह्यं न । तस्य - ज्ञेयस्य । प्रकाशकत्वानुपपत्तेः - ज्ञाननिष्ठप्रामाण्यनिश्चायकत्वासम्भवात् ।  
द्वितीये इति । प्रामाण्याश्रयज्ञानव्यक्तिभिन्नं ज्ञानं प्रामाण्यनिश्चायकमितिपक्षे ।  
प्रथमज्ञानेति । ज्ञाननिष्ठेत्यर्थः । ज्ञानं - प्रामाण्याश्रयव्यतिरिक्तं ज्ञानम् । गृहीतप्रामाण्यं - प्रमाणत्वेन निश्चितम् । स्वेति । स्वविषयभूतं प्रथमज्ञाननिष्ठं प्रामाण्यम् । अगृहीतेति । प्रमाणत्वेनाज्ञातम् ।  
प्रमाणभूतेन द्वितीयज्ञानेन प्रथमज्ञानगतप्रामाण्यं विषयीक्रियतेऽप्रमाणभूतेन वेत्यर्थः ।  
आद्ये इति । प्रमाणभूतेन द्वितीयज्ञानेन प्रथमज्ञानगतप्रामाण्यं प्रकाश्यते इति पक्षे ।  
ग्राह्येति । ग्राह्यं प्रामाण्यमाद्यज्ञानगतं , तद्ग्राहकं द्वितीयज्ञानं , तन्निष्ठं प्रामाण्यं - द्वितीयज्ञाननिष्ठं प्रामाण्यमित्यर्थः ।  
केनेति । केन ज्ञानेनेत्यर्थः ।  
ज्ञानेन ज्ञेयेन वा परेण द्वितीयज्ञानगतं प्रामाण्यं गृह्येत । परतस्त्ववादित्वात्परमात्रस्य ग्रहणम् ।
ज्ञेयग्राह्यत्वस्यासम्भवाद्वारितत्वेनोपेक्षा । अत एव केन ज्ञानेनेत्यर्थः ।  
स्वेन - द्वितीयज्ञाननिष्ठप्रामाण्याश्रयेण ।  
ग्राह्येति । प्रथमज्ञाननिष्ठेत्यर्थः ।  
तृतीयेन - प्रथमद्वितीयज्ञानाभ्यां भिन्नेन ज्ञानेन ।  
नाद्यः - द्वितीयज्ञानेनैव तन्निष्ठप्रामाण्यनिश्चय इति नेत्यर्थः ।  
आत्माश्रयादिति । द्वितीयज्ञानेन द्वितीयज्ञाननिष्ठप्रामाण्यग्रहेऽपि न तदनिश्चितप्रामाण्येन सम्भवतीति निश्चितप्रामाण्यकद्वितीयज्ञानेन स्वगतप्रामाण्यनिश्चय इति स्वीकार्यम् । तथा च द्वितीयज्ञानगतप्रामाण्यनिश्चयात्प्रागेव द्वितीयज्ञाननिष्ठप्रामाण्यनिश्चयस्यापेक्षणाद्व्याघातरूप आत्माश्रयः ।  
स्वतः इति । प्रामाण्याश्रयग्राह्यत्वापत्तेश्च ।**  
  

> 
> > 
> > 
> > कथमत्रात्माश्रयः कथं च दोषत्वं तस्य । >
> 



द्वितीयज्ञानेनैव तद्गतप्रामाण्यनिश्चये आत्माश्रयः ।  
न च - द्वितीयज्ञानतद्गतप्रामाण्ययोर्भेदादात्माश्रयः कथमिति - वाच्यम् । तत्र तदनापादनात् ।  
तर्हि कुत्र सः ।  
उच्यते - द्वितीयज्ञानेन स्वगतप्रामाण्यनिश्चय इति पक्षेऽपि द्वितीयज्ञानं प्रमाणभूतमेव निश्चायकमिति स्वीकार्यम् । न ह्यप्रमाणस्य रज्जुसर्पभ्रमस्य सर्पनिश्चायकत्वम् । प्रमाणत्वमपि न स्वरूपेणोपकारीति ज्ञातत्वमप्यपेक्षितम् । तथा च ज्ञातप्रामाण्यकं द्वितीयज्ञानं स्वप्रामाण्यनिश्चायकमिति स्यात् पर्यवसानं पक्षस्य । तथा च स्वप्रामाण्यनिश्चयाय स्वप्रामाण्यनिश्चयात्प्राक् द्वितीयज्ञानस्य प्रामाण्यनिश्चयोऽपेक्षितः स्यात् । अयमेवात्माश्रयः । स्वतः प्राक्स्वापादनात् । एतच्चासम्भवीति व्याघातो दोषः ।



