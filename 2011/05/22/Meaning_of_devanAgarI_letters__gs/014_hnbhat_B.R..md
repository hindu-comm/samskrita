+++
title = "014 hnbhat B.R."

+++
[[hnbhat B.R.	2011-05-27, 07:54:30 [Source](https://groups.google.com/g/samskrita/c/gsuKzG7nCBc)]]



Here is a symbolic interpretation of the Letters in the Maheshvara Sutra-s of AshTAdhyAyI:

  

  

  

  
।। श्रीः ।।  
  
।। नन्दिकेश्वरकाशिका ।।  
  
नृत्तावसाने नटराजराजो ननाद ढक्कां नवपञ्चवारम् ।  
  
उद्धर्तुकामः सनकादिसिद्धानेतद्विमर्शे शिवसूत्रजालम् ।।१।।  
  
अत्र सर्वत्र सूत्रेषु अन्त्यवर्णचतुर्दशम् ।  
  
धात्वर्थं समुपादिष्टं पाणिन्यादीष्टसिद्धये ।।२।।  
  

  

।। अइउण् ।।१।।  
  
अकारो ब्रह्मरूपः स्यान्निर्गुणः सर्ववस्तुषु ।  
  
चित्कलामिं समाश्रित्य जगद्रूप उणीश्वरः ।।३।।  
  
अकारः सर्ववर्णाग्र्यः प्रकाशः परमेश्वरः ।  
  
आद्यमन्त्येन संयोगादहमित्येव जायते ।।४।।  
  
सर्वं परात्मकं पूर्वं ज्ञप्तिमात्रमिदं जगत् ।  
  

ज्ञप्तेर्बभूव पश्यन्ती मध्यमा वाक् ततः स्मृता ।।५।।  
  
वक्त्रे विशुद्धचक्राख्ये वैखरी सा मता ततः ।  
  

सृष्ट्याविर्भावमासाद्य मध्यमा वाक् समा मता ।।६।।  
  
अकारं सन्निधीकृत्य जगतां कारणत्वतः ।  
  

  

इकारः सर्ववर्णानां शक्तित्वात् कारणं गतम् ।।७।।  
  
जगत् स्रष्टुमभूदिच्छा यदा ह्यासीत्तदाऽभवत् ।  
कामबीजमिति प्राहुर्मुनयो वेदपारगाः ।।८।।  
  

अकारो ज्ञप्तिमात्रं स्यादिकारश्चित्कला मता ।  
उकारो विष्णुरित्याहुर्व्यापकत्वान्महेश्वरः ।।९।।  
  
।। ऋऌक् ।।२।।  
  
ऋऌक् सर्वेश्वरो मायां मनोवृत्तिमदर्शयत् ।  
  
तामेव वृत्तिमाश्रित्य जगद्रूपमजीजनत् ।।१०।।  
  
वृत्तिवृत्तिमतोरत्र भेदलेशो न विद्यते ।  
  
चन्द्रचन्द्रिकयोर्यद्वद् यथा वागर्थयोरपि ।।११।।  
  
स्वेच्छया स्वस्य चिच्छक्तौ विश्वमुन्मीलयत्यसौ ।  
  
वर्णानां मध्यमं क्लीबमृऌवर्णद्वयं विदुः ।।१२।।  
  
।। एओङ् ।।३।।  
  
एओङ् मायेश्वरात्मैक्यविज्ञानं सर्ववस्तुषु ।  
  
साक्षित्वात् सर्वभूतानां स एक इति निश्चितम् ।।१३।।  
  
।। ऐऔच् ।।४।।  
  
ऐऔच् ब्रह्मस्वरूपः सन् जगत् स्वान्तर्गतं ततः ।  
  
इच्छया विस्तरं कर्त्तुमाविरासीन्महामुनिः ।।१४।।  
  
।। हयवरट् ।।५।।  
  
भूतपञ्चकमेतस्माद्धयवरण्महेश्वरात् ।  
  
व्योमवाय्वम्बुवह्न्याख्यभूतान्यासीत् स एव हि ।।१५।।  
  
हकाराद् व्योमसंज्ञं च यकाराद्वायुरुच्यते ।  
  
रकाराद्वह्निस्तोयं तु वकारादिति सैव वाक् ।।१६।।  
  
।। लण् ।।६।।  
  
आधारभूतं भूतानामन्नादीनां च कारणम् ।  
  
अन्नाद्रेतस्ततो जीवः कारणत्वाल्लणीरितम् ।।१७।।  
  
।। ञमङणनम् ।।७।।  
  
शब्दस्पर्शौ रूपरसगन्धाश्च ञमङणनम् ।  
  
व्योमादीनां गुणा ह्येते जानीयात् सर्ववस्तुषु ।।१८।।  
  
।। झभञ् ।।८।।  
  
वाक्पाणी च झभञासीद्विराड्रूपचिदात्मनः ।  
  
सर्वजन्तुषु विज्ञेयं स्थावरादौ न विद्यते ।।  
  
वर्गाणां तुर्यवर्णा ये कर्मेन्द्रियमया हि ते ।।१९।।  
  
।। घढधष् ।।९।।  
  
घढधष् सर्वभूतानां पादपायू उपस्थकः ।  
  
कर्मेन्द्रियगणा ह्येते जाता हि परमार्थतः ।।२०।।  
  
।। जबगडदश् ।।१०।।  
  
श्रोत्रत्वङ्नयनघ्राणजिह्वाधीन्द्रियपञ्चकम् ।  
  
सर्वेषामपि जन्तूनामीरितं जबगडदश् ।।२१।।  
  
।। खफछठथचटतव् ।।११।।  
  
प्राणादिपञ्चकं चैव मनो बुद्धिरहङ्कृतिः ।  
  
बभूव कारणत्वेन खफछठथचटतव् ।।२२।।  
  
वर्गद्वितीयवर्णोत्थाः प्राणाद्याः पञ्च वायवः ।  
  
मध्यवर्गत्रयाज्जाता अन्तःकरणवृत्तयः ।।२३।।  
  
।। कपय् ।।१२।।  
  
प्रकृतिं पुरुषञ्चैव सर्वेषामेव सम्मतम् ।  
  
सम्भूतमिति विज्ञेयं कपय् स्यादिति निश्चितम् ।।२४।।  
  
।। शषसर् ।।१३।।  
  
सत्त्वं रजस्तम इति गुणानां त्रितयं पुरा ।  
  
समाश्रित्य महादेवः शषसर् क्रीडति प्रभुः ।।२५।।  
  
शकारद्राजसोद्भूतिः षकारात्तामसोद्भवः ।  
  
सकारात्सत्त्वसम्भूतिरिति त्रिगुणसम्भवः ।।२६।।  
  
।। हल् ।।१४।।  
  
तत्त्वातीतः परं साक्षी सर्वानुग्रहविग्रहः ।  
  
अहमात्मा परो हल् स्यामिति शम्भुस्तिरोदधे ।।२७।।  
  
।। इति नन्दिकेश्वरकृता काशिका समाप्ता ।।



