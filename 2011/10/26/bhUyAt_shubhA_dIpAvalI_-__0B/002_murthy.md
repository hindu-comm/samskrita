+++
title = "002 murthy"

+++
[[murthy	2011-10-26, 15:29:58 [Source](https://groups.google.com/g/samskrita/c/0BjLisn9v6E)]]



[**Sanskrit blog: Festival lamp**](http://simplesanskrit.blogspot.com/2011/10/sanskrit-blog-festival-lamp.html) ****



उत्सवदीपः

रूपं न मे पूर्वमधः सरस्याः

कस्याश्चिदासं किल पङ्कपिण्डम् ।

चन्द्रं न सूर्यं न कदाप्यजानां

रावो हि सर्वत्र जलेचराणाम्॥ १ ॥

पद्मिन्यथैका मयि लग्नमूला

व्याजेन मन्मार्दवघोषणस्य।

पीत्वा रसं मे बहिरागता च

प्रसह्य सूर्यं खलु पर्यणैषीत् ॥ २ ॥

सूर्यांशुसंस्पर्शनरम्यलाभः

चिराय नासीन्मम मन्दभाग्यात्।

अव्यक्तहेतोः सलिलं सरस्याः

क्रमेण नष्टं जलजा हताश्च ॥ ३ ॥

रवेरपश्यं खलु तीक्ष्णरश्मीन्

क्षुद्रत्वमुर्व्याश्च तदैककाले ।

चूर्णोऽभवं मार्दवभावहीनः

श्रुता मया निष्ठुरवाग्जनानाम् ॥ ४ ॥

कश्चिन्नरो मां किल मर्दयित्वा

पद्भ्यां अवादीन्नरमन्यमुच्चैः ।

अत्रैव पद्मं कमनीयमासीत्

तन्नाद्य खल्वित्यह मामुपेक्ष्य ॥ ५ ॥

दीर्घं विनिश्वस्य वचो निशम्य

सूर्यस्य रश्मीन् हि विगर्हमानः ।

अयापयं नैकदिनानि दीनः

सम्मर्दितो मर्त्यशतैः च पद्भिः ॥ ६ ॥

वरं जलं जीवनधारणाय

वाय्वोः प्रभो मेऽस्तु जले हि वासः ।

इतीश्वरं प्रार्थयमानमेत्य

कृषीवलो मामनयत् तटान्तम् ॥ ७ ॥

दिनेषु गच्छत्सु सरांसि पूरयन्

दिष्ट्याऽगतः हर्षकरो हि वर्षः ।

जले मिमङ्क्षुः प्रसभं ह्यवाञ्छम्

जलप्रवृत्तिं मृदुतामवाप्तः ॥ ८ ॥

अहं तटान्ते सलिलं त्वधस्तात्

क्रूरो विधिः किं करवाण्यशोचम् ।

मां पिण्डितं कश्चन कुम्भकारः

अनाययत् हन्त गृहं सलीलम् ॥ ९ ॥

घटाश्च केचित् घटिकाश्च काश्चित्

प्राप्तं मया दीपकरूपमत्र ।

क्लेशो गतः कापि मनोज्ञतासीत्

तप्तोऽप्यभूवं किल नष्टतापः ॥ १० ॥

स्नेहार्द्रवर्त्या प्रससार दीप्तिः

लब्धो मया भासुरभास्करांशः ।

जानन्तु दीप्तिं न तु मां कदाचित्

इति स्पृहा कापि मयि प्रभाति ॥ ११ ॥

भूयात्तमो नाशयितुं समर्था

मद्दीप्तिवीच्युत्सवदीपपङ्क्तौ

द्युतिस्तु दृश्येत न मत्स्वरूपम्

ह्रिया विनम्रं भजतामदर्शनम् ॥ १२ ॥

GSS Murthy



