+++
title = "000 Nityānanda Miśra"

+++
[[Nityānanda Miśra	2021-04-03, 08:13:16 [Source](https://groups.google.com/g/samskrita/c/2Z3Sj1J9I_8)]]



**कस्यचिदाचार्यस्य प्रश्नः—**

भगवद्गीतायाः १८.६६तमः श्लोक एवमस्ति।

सर्वधर्मान्परित्यज्य मामेकं शरणं व्रज।

अहं त्वा सर्वपापेभ्यो मोक्षयिष्यामि मा शुचः॥

यत्र कुत्रचिदहमस्य श्लोकस्यान्वयमपठं सर्वत्र मा शब्दः शुचः शब्दस्य योगे लिख्यते। यथा मा (अशुचः) लुङि मध्यमपुरुषैकवचने। आङ्ग्लानुवादः भवति “do not grieve” इति। व्याकरणदृष्ट्यानृतमेतन्ममाभिप्रायोऽस्ति। ‘शुच्’ धातुर्भ्वादिगणे दिवादिगणे वा भवितुमर्हति। भ्वादिगणे शोके दिवादिगणे पूतीभाव इत्यर्थद्वयमस्ति। लुङि ‘शुच्’ धातोर्भ्वादिगणरूपं मध्यमपुरुषैकवचनेऽस्ति ‘अशोचः’ दिवादिगणरूपमस्ति ‘अशुचः’। अतो भ्वादिगणप्रयोगस्तु न स्यात्। पूतीभावेऽर्थहीनो भवेत्किलैतद्वाक्यम्। अतः ‘शुचः’ प्रायः ‘शुद्ध’ इति विशेषणरूपे प्रयुज्यमानोऽस्ति। एवं सति ‘मा’ शब्दः प्रायो ‘व्रज’ शब्दस्य योग उपपद्यते। अतोऽन्वय एवं स्यात्। “सर्वधर्मान् परित्यज्य मामेकं शरणं मा व्रज, शुचः अहं त्वा सर्वपापेभ्यो मोक्षयिष्यामि”। एतद्रूपं तु कुत्रचिदपि नापश्यम्। अर्थोऽपि विपरीतो भवेत्। सर्वे महानुभावा ये भाष्याणि लिखितवन्तो दोषं कृतवन्त इति स्वीकरणीयं नास्ति। कृपया भवतो विचारानेतस्मिन्विषय आचष्टाम्।

  

**ममोत्तरम्**—

अत्र तिङन्तद्वयदर्शनाद्वाक्यद्वयमपि स्पष्टम्। अतो हेतोर्द्वितीयवाक्यस्थस्य “मा” शब्दस्य प्रथमवाक्यस्थेन “व्रज” शब्देन योगः क्लिष्टकल्पनैव प्रतिभाति मे। सत्यमभिहितं तत्र भवद्भिर्महद्भिर्यत्स्वीकृते पूतीभावार्थे दैवादिके “ईशुचिर्” धातावस्य श्लोकस्यार्थो नोपपद्येत। अतो भौवादिक “शुच्” धातोरेवार्षरूपमिदमिति प्रथमं समाधानम्। अपाणिनीयार्षप्रयोगोऽयमिति पक्ष एव साधीयान्। एतादृशाः प्रयोगा अन्यत्रापि पुराणेषु दृश्यन्ते। यथा भागवते (१.१३.३९–४०)—

अथाबभाषे भगवान् नारदो मुनिसत्तमः॥

नारद उवाच।

मा कञ्चन शुचो राजन् यदीश्वरवशं जगत्।

अत्रत्या ‘अन्वितार्थप्रकाशिका’ टीका—“अथेति। अथ मुनिषु सत्तमो भगवान् नारद आबभाषे। हे राजन् कंचनापि जनं ‘मा शुचः’ मा शोचीरित्यर्थः । च्लेरङार्षः। शुचिर् पूतीभावे इत्यस्य वा शोकार्थता कल्प्या। यत् यस्मात् सर्वमपि जगत् ईश्वरवशम् अस्ति॥”

अत्र गङ्गासहायमहोदयाः समाधानद्वयमभाषिषत। प्रथमं समाधानम्—“मा शोचीः” इति प्रयोक्तव्ये आर्षत्वात् ‘च्लि’ इत्यस्य ‘अङ्’ इत्यादेशोऽभूत्। तेन ‘मा शुचः’ इत्यार्षरूपं जातम्। द्वितीयं समाधानम्—“ईशुचिर् पूतीभावे” इत्यस्य शोकार्थोऽपि कल्प्यः। धातूनामनेकार्थकत्वात्। भगवद्गीतायाः १८.६६तमे श्लोके स्वकीये श्रीराघवकृपाभाष्य एनमेव पक्षं पुष्णन्त्यस्माकं गुरवः स्वामिरामभद्राचार्याः—“मा शुचः शोकं मा कार्षीः। शुचिरत्र दैवादिः। लक्षणया शोकार्थः। न तु शुच शोके भ्वादिः, तस्य लुङ्लकारे मा शोचीः इति स्यात्, इति विवेकः।”

अत आर्षत्वाद्धातूनां बह्वर्थकत्वाद्वा “मा शुचः” इति गीतायां भगवत्प्रयोगो भागवते नारदप्रयोगश्च समाधेय इति मतिर्मे बालस्य।

  

--  

Nityānanda Miśra  
  
  

