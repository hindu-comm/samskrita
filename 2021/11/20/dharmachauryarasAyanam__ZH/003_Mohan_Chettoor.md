+++
title = "003 Mohan Chettoor"

+++
[[Mohan Chettoor	2021-11-23, 22:09:21 [Source](https://groups.google.com/g/samskrita/c/ZHboZ2U9Yfw)]]



  

Last week I had posted first part of this fiction work. Now this is the secondof the three-part DCR -as it is affectionately called by it's 'foster-parents'.

-Mohan Chettoor

## धर्मचौर्यरसायनम्

  

द्वितीयाश्वासः

  

अथाविभक्ताश्चत्वारो भ्रातरोऽन्योन्यसौहृदाः ।

सुतरामभवंश्चैकगृहकृत्यास्ततः परम् ॥ १ ॥

  

शुभे दिवसनक्षत्रे ततश्चौर्यचिकीर्षया ।

निशि स्वभार्यामुत्थाप्य चतुर्थस्तनयो ऽब्रवीत् ॥ २ ॥

  

अयि कल्याणि सुभगे भाग्यकालस्तवागतः ।

यदस्मदीयचौर्येण भूयास्त्वं भाग्यशालिनी ॥ ३ ॥

  

एकाकिन्येव तिष्ठात्र बुद्धिजाड्यसमुद्भवम् ।

क्लेशं दुरीकुरु क्षिप्रं प्रहर्षं हृदि धारय ॥ ४ ॥

  

प्रयाणकाले रुदतीं भार्यां वीक्ष्य प्रयाति यः ।

पुनर्नावर्तते सोऽसौ तस्मात्त्वं मुदिता भव ॥ ५ ॥

  

पत्युर्निशम्य वचनं शोकमन्तर्निगृह्य सा।

साध्वी भर्तारमालोक्य प्राह प्रहसितानना ॥ ६ ॥

  

शीघ्रं त्वं गच्छ मन्नाथ मदीया कुलदेवता।

काली करालवदना सहायं ते करिष्यति ॥ ७ ॥

  

तथापि स्नेहभावेन यद्ब्रवीमि शृणुष्व तत् ।

पतिव्रतानां नारीणां पतिरेव गतिर्यतः ॥ ८ ॥

  

मानृतं वद हे पुत्रेत्येवंरूपं पितुर्वचः ।

पालयस्व ततोऽवश्यं तव श्रेयो भविष्यति ॥ ९ ॥

  

इति पत्न्या वचः श्रुत्वा स्नेहयुक्तं सयुक्तिकम् ।

प्रतिनन्द्याब्रवीद्धृष्टस्तथास्त्विति शुभानने ॥ १० ॥

  

चौर्यवेषादिकं धृत्वा काङ्कालैरङ्गुलीयकैः ।

करांगुलीरलंकृत्य नीलवस्त्रावृताङ्गवान् ॥ ११ ॥

  

अदृश्याञ्जनसंजाततिलकधीललाटवान् ।

मोहचूर्णाढ्यनीवीभिः कटिशोभां विधाय च ॥ १२ ॥

  

चौर्ययष्टिकरश्चार्धरात्रे तूर्णं विनिर्गतः ।

गाढान्धकारसमये निःशब्देऽतिभयंकरे ॥ १३ ॥

  

महायोगीव धीरः सन्नानावीथिषु संचरन् ।

कुत्र गन्तव्यमित्यन्तर्विचार्यैकत्र तस्थिवान् ॥ १४ ॥

  

एतस्मिन्नेव समये तत्पुरीनायको नृपः ।

धर्मकेतुर्महाधीरो महाविद्वान्महामतिः ॥ १५ ॥

  

राजयोगी नागरिकशोधनं कर्तुमिच्छया।

राजचिह्नादिकं त्यक्त्वा वेषान्तरनिगूहितः ॥ १६ ॥

  

अदृश्यप्राणिदृश्यत्वकरदिव्याञ्जनेक्षणः ।

एकाकी विचरन् रात्र्यां वेत्रपाणिः सुनिर्भयः ॥ १७ ॥

  

निःशब्दे निर्जने गाढतमसा परिवेष्टिते ।

तिष्ठन्तं स्वपुरोभागे धर्मसंग्रहिसंज्ञकम् ॥ १८ ॥

  

द्विजं वेषान्तरच्छन्नं विलोक्याश्चर्यसंयुतः ।

को भवानिति धैर्येण पप्रच्छ धृतिमान् यतः ॥ १९ ॥

  

स विप्रस्तद्वचः श्रुत्वा तं च वेषान्तरावृतम् ।।

नृपमालोक्य चोरोऽयं मादृशः कश्चनेति च ॥ २० ॥

  

सम्यङ् निश्चित्य तदनु सत्यवाग्ब्राह्मणोऽस्म्यहम् ।

चौर्यार्थमागतो नूनमित्युक्त्वा निर्भयः स्थितः ॥ २१ ॥

  

तदीयसत्यवाक्येन तोषितो विस्मितो नृपः ।

तत्समीपमुपागम्य पुनः पप्रच्छ साञ्जलिः ॥ २२ ॥

  

ब्रह्मन्नस्तु नमस्तुभ्यमहं क्षत्रकुलोद्भवः ।

दारिद्र्यहेतोश्चौर्येण जीवनं करवाणि भोः ॥ २३ ॥

  

ज्ञातित्वान्मयि विश्वासः क्वापि वा नैव जायते ।

एतद्देशाधिराजस्य धर्मकेत्वभिधानिनः ॥ २४ ॥

  

हीनवृत्तिरपि श्लाघ्या ज्ञातीनामाश्रयादपि ।

तथाप्यन्तर्मनस्ताप एव मे चौर्यजीवनात् ॥ २५ ॥

  

एवंस्थिते ऽग्रजन्मा त्वं कथं चौर्यप्रहर्षवान् ।।

न पापं विद्यते वा ते चौर्यवृत्त्यैव जीवतः ॥ २६ ॥

  

इति तस्य वचः श्रुत्वा सावमानं स भूसुरः ।

प्रहस्य किंचित्प्रोवाच वाक्यं वाक्यविदां वरः ॥ २७ ॥

क्षत्रवर्य न जानासि धर्माधर्मविनिर्णयम् ।

चौर्यात्परतरो धर्मो न कश्चिदपि विद्यते ॥ २८ ॥

  

चौर्यं न स्याद्यदि तदा धनाधिक्यवतां नृणाम् ।

धनान्धकारजो गर्वो धिक्कुर्यादीश्वरानपि ॥ २९ ॥

  

धनान्धकारगर्वेण दुर्वृत्तजनता भुवि ।

किं किं वा न चरेत्पापं न यत्र पितृपुत्रता ॥ ३० ॥

  

चौर्यप्राबल्यमेवं स्याद्यदि सर्वत्र भूतले ।

तदा न कस्यापि सौख्यलेशांशोऽप्यपजायते ॥ ३१ ॥

  

पापार्जितधनं त्यक्त्वा तथा परिमितं धनम् ।

असंख्येयधने चौर्यमहंतादोषनाशकम् ॥ ३२ ॥

  

ज्येष्ठपुत्रावमानेन त्रयः कुप्यन्ति सोदराः ।

इत्युक्तवचनस्याभिप्रायगोचरता भवेत् ॥ ३३ ॥

  

अग्निबाधे राजदण्डे धर्मचौर्ये च बाहुज ।

धनान्धकारगर्विष्ठदुर्नराणां गृहादिषु ॥ ३४ ॥

अग्निचोरमहीपालैः सर्वस्वहरणे सति ।

निर्धनत्वाद्वीतगर्वो नरः पूतो भविष्यति ॥ ३५ ॥

  

धनाधिक्येऽपि सद्विद्वान्न गर्वं याति कर्हिचित् ।

तद्धनेष्वणुमात्रं वा यो हरेत्स पतेदधः ॥ ३६ ॥

  

तस्मात्ते धर्मचौर्ये ऽस्मिन्दोषशङ्कावकाशता ।

न विद्यते सत्पुरुषैः सेव्यतामेतदन्वहम् ॥ ३७ ॥

  

चौर्यं किं नाम लोकेऽस्मिन्निति चेद्यत्र बध्यते ।

वध्यते च जनस्तद्धि चौर्यं निन्दनकारणम् ॥ ३८ ॥

  

वधबन्धादिरहितं यच्चौर्यं धर्ममार्गगम् ।

न तस्य चौर्यदोषोऽस्ति किं त्वदोषः प्रभुत्ववत् ॥ ३९ ॥

  

अथ वा यत्र कुत्रापि दृष्टं चेद्धर्मचोरणम् ।

फलाधिक्यप्राप्तिहेतोर्धनस्वामी न कुप्यति ॥ ४० ॥

  

किं त्वागत्य प्रतिदिनमीदृशं चोरणं कुरु ।

इति संतोषवचसा संमान्याशु प्रसीदति ॥ ४१ ॥

  

चौर्यं प्रकारभेदेन बहुधा विद्यते भुवि ।

तदेकदेश: संप्रोक्तः कृत्स्नश: केन वर्ण्यते ॥ ४२ ॥

  

ചൌര്യം പ്രകാരഭേദേന ബഹുധാ വിദ്യതേ ഭുവി ।

തദേകദേശ: സംപ്രോക്തഃ കൃത്സ്നശ: കേന വര്ണ്യതേ ॥ ൪൨ ॥

  

इन्द्रस्तु गौतमसती चोरयित्वाप संकटम् ।

गोपस्त्रीचोरणं कृत्वा कृष्णो नैवाप संकटम् ॥ ४३ ॥

  

रामभार्यां चोरयित्वा पौलस्त्यः प्राणमत्यजत् ।

गुरुस्त्रीचौर्यकृच्चन्द्रो बभूव शिवभूषणम् ॥ ४४ ॥

  

तमश्चोरोंऽशुमाँल्लोके पापचोरो हरिः स्मृतः ।

अज्ञानचोरो हि गुरुर्ब्रह्मचोरास्तु योगिनः ॥ ४५ ॥

  

एवं विचार्यमाणे तु सर्वे चोराः प्रकीर्तिताः ।

चौर्यस्य विषयस्तावत्पृथक्पृथगवस्थितः ॥ ४६ ॥

  

कर्मचोरा ज्ञानचोरा भक्तिचोरादयोऽपि च ।

कदापि न्यायचोरस्य कलां नार्हन्ति षोडशीम् ॥ ४७ ॥

  

न्यायचोरेषु दुष्टेषु राज्यभारादिपूर्वकम् ।

प्रभुत्वं स्याद्यदि पृथक्प्रलयेन फलं किमु ॥ ४८ ॥

  

न्यायचोरमहीपालाः प्राणिनां प्राणहारिणः ।

प्राणा वै वसव इति श्रुतिवाक्यप्रमाणतः ॥ ४९ ॥

  

धर्ममार्गाविरोधेन यच्चौर्यं शास्त्रसंमतम् ।।

तदेव धर्मचौर्यं स्याद्धर्महिंसादिवत्कृतम् ॥ ५० ॥

  

धर्मचौर्ये पापलेशप्रसक्तेरप्यभावतः ।

वृत्तिरेषा सुसंसेव्या भूसुरैरितरैश्च वा ॥ ५१ ॥

  

एतस्मिन्विषये दोषशङ्कामपि च मा कुरु ।

मत्तो यत्प्रार्थनीयं ते तत्सर्वं साध्यते मया ॥ ५२ ॥



इति तगिरमाकर्ण्य भूपो विस्मयसंयुतः ।

तत्सामर्थ्यमशेषेण द्रष्टुमौत्सुक्यवत्तया ॥ ५३ ॥

  

स्वरूपमप्रकाश्यैव शिष्यभावमुपेत्य च ।

इदं प्रोवाच वचनं कृताञ्जलिरवस्थितः ॥ ५४ ॥

  

भो भो विप्र महाभाग प्रभावस्ते महत्तरः ।

एतादृशी धर्मनीतिः क्वापि वा न श्रुता मया ॥ ५५ ॥

  

मदीयः संशयः सर्वो विनष्टो यत्ततोऽद्य माम् ।

शिष्यबुद्द्यानुगृह्णीष्व भृत्यबुद्ध्यानुपालय ॥ ५६ ॥

  

इत्युक्त्वोपरते राज्ञि तमादाय करेण सः ।

बभ्राम सर्ववीथीषु चोरणार्थं यदृच्छया ॥ ५७ ॥

  

अथ तत्तद्गृहस्थस्य नामोक्त्वा वृत्तिपूर्वकम् ।

सम्यक्प्रदर्शितं तेन पुरं राज्ञा द्विजातये ॥ ५८ ॥

  

यद्यद्गृहं चोरणार्थं धनिनामवनीभुजा।

पुरो निर्दिश्यते तत्तत्तेन विप्रेण दूषितम् ॥ ५९॥

  

अश्रोत्रियधनं त्याज्यं श्रोत्रियस्य धनं तथा ।

सखे वार्र्धुषिकस्यापि धनं त्याज्यमसंशयः ॥ ६० ॥

  

स्त्रीशूद्रवैश्यविप्राणां धनं त्याज्यं हि चोरणे ।

यद्भगोपार्जितधनमामश्राद्धधनं तु यत् ॥ ६१ ॥

  

देवदास्या धनं त्याज्यं तथा देवलकस्य च ।

ऋणग्रस्तदरिद्रस्य यद्धनं त्याज्यमेव तत् ॥ ६२ ॥

  

तिलस्य वा तण्डुलस्य लवणस्य च वाससाम् ।

विक्रेतृणां यद्धनं स्यात्तत्सर्वं त्याज्यमेव हि ॥ ६३ ॥

  

कोटीश्वरो दरिद्रो हि लक्षेशोऽत्यन्तनिर्धनः ।

अयुतेशो महारिक्तः सहस्रशो हि भिक्षुकः ॥ ६४ ॥

  

यत: कोटीश्वरादीनां प्रागुक्तधनशालिनाम् ।

अण्वायव्यययोः स्यातां संतोषव्यसने क्रमात् ॥ ६५ ॥

  

पृथुकघ्न्या  वितन्तोश्च तथा कोटीश्वरस्य च ।

धनागमापायसुखदुःखयोः का भिदा भवेत् ॥ ६६ ॥

तस्माद्दुर्वृत्तिदुर्न्यायदुष्प्रसङ्गदुराग्रहैः ।

कृच्छ्रात्संपादितं कोटिसंख्याया अप्यधोगतम् ॥ ६७ ॥

  

इत्यादिकं धनं मोहाद्यस्तस्करितुमिच्छति ।

आकल्पं कोटिनरकानवाप्नोति न संशयः ॥ ६८ ॥

  

त्यजन्परिमितद्रव्ये चौर्यापेक्षां नरोत्तमः ।

कुर्वन्नसंख्यातधने तास्कर्यं शिवमृच्छति ॥ ६९ ॥

  

राजसद्मन्येव तावदसंख्यातधनस्थितिः ।

न्यायार्जितत्वं न स्याञ्चेत्तदपि त्याज्यमेव हि ॥ ७० ॥

  

अस्मद्देशाधिपो राजा सुतरां धार्मिकोत्तमः ।

तस्मात्तत्रैव गन्तव्यमावाभ्यामधुना द्रुतम् ॥ ७१ ॥

  

इत्यन्योन्यं भाषमाणौ तौ विप्रक्षत्रपुंगवी।

आराद्ददृशतू राजभवनं श्रीमदाततम् ॥ ७२ ॥

  

धर्मसंग्रहिसंज्ञोऽथ ब्राह्मण: पार्श्ववर्तिनम् ।

महाराजं समुद्वीक्ष्य वचनं चेदमब्रवीत् ॥ ७३ ॥

  

अहो राजगृहं भाति कैलासमिव पाण्डरम् ।

चित्रध्वजपताकाद्यैरलंकृतमिदं महत् ॥ ७४ ॥

  

खरवल्गितखड्गाग्र्यैर्धनुष्पाणिभिरेव च ।

उत्तुङ्गतुरगारूढैर्यष्टिकुन्तगदाधरैः ॥ ७५ ॥

  

दीर्घश्मश्रुभिरव्यग्रैर्व्याघ्रैरिव दुरासदैः ।

शूरैर्भटवरैर्गुप्तं सिंहैरिव महद्वनम् ॥ ७६ ॥

  
  

अप्रवेश्यतमं मन्ये वायुनापीममालयम् ।

तस्माद्वद त्वं हे विद्वन्प्रवेशोपायमद्य मे ॥ ७७ ॥

  

इति तद्वाक्यमाकर्ण्य स महाराजशेखरः ।।

तत्सामर्थ्यपरीक्षार्थमिदं वचनमब्रवीत् ॥ ७८ ॥

  

ब्रह्मन्यदृच्छया सुप्ते परिवारे ऽथ कुङ्यके ।

कृच्छ्राद् द्वारं विधायैव गन्तव्यमिति भाति मे ॥ ७९ ॥

  

इत्युदीरितमाकर्ण्य राज्ञा भूसुरसत्तमः ।

शिरःकम्पं विधायैव प्रहसन्वाक्यमब्रवीत् ॥ ८० ॥

  

कदा वा परिवारस्य सुप्तिः संततजाग्रतः ।

कदा वा घटते कड्ये द्वारं कृत्वा प्रवेशनम् ॥ ८१ ॥

  

तव युक्तिस्तु सिद्धार्थः पूर्वगैव न संशयः ।

द्वारप्रवेशादि यत्तत्सर्वं त्वय्येव तिष्ठतु ॥ ८२ ॥

  

इति श्रीधर्मचौर्यरसायनग्रन्थे द्वितीयाश्वासः ।

  

