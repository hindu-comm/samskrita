+++
title = "000 K.N.RAMESH"

+++
[[K.N.RAMESH	2021-02-08, 18:04:24 [Source](https://groups.google.com/g/samskrita/c/a0NvVvWFY6s)]]



बोधेन्द्र सरस्वती स्तवः

  

भगवन्नामसाम्राज्यलक्ष्मीसर्वस्वविग्रहम् ।

श्रीमत्बोधेन्द्र योगीन्द्र देशिकेन्द्रं उपास्महे ॥

  

श्रीगोविन्दपुरीं कवेरतनयातीरस्थितां पावनीम् ।

श्रीवैकुण्ठाधिक वैभवां सुरगणैर्मान्यां नमस्कुर्महे ॥

  

यत्र श्रीहरिनामकीर्तन सुधास्वादेन सिद्धिं गतः ।

सान्निध्यं कुरुते गुरुः यतिपतिर्बोधेन्द्रयोगीश्वरः ॥

  

यस्य स्मरणमात्रेण नामभक्तिः प्रजायते ।

तं नमामि यतिश्रेष्ठं बोधेन्द्रं जगतां गुरुम् ॥

  

\*\*\*\*\*\*\*\*\*\*\*\*

श्री बोधेन्द्राष्टकम ॥

  

श्रीमन् बोधेन्द्रयोगीन्द्र देशिकेन्द्र नमोस्तु ते ।

सर्वलोकशरण्यस्त्वं नामभक्तिं प्रयच्छ मे ॥ १ ॥

त्वं दाताज्ञानरत्नस्य त्वं त्राता स्वजनस्य च ।

त्वं माता निजशिष्याणां नामभक्तिं प्रयच्छ मे ॥ २ ॥

श्रीमन्नभीष्टफलद स्वामिन् संसारतारक ।

जगद्गुरो जगन्नाथ नामभक्तिं प्रयच्छ मे ॥ ३ ॥

भगवन्नामसाम्राज्यप्रभो मां शरणागतम ।

समुद्धर्तुं कृपासिन्धो नामभक्तिं प्रयच्छ मे ॥ ४ ॥

गुरुं प्रपद्ये लोकानां त्वामेव करुणालयम् ।

कृपाकटाक्षलेशेन नामभक्तिं प्रयच्छ मे ॥ ५ ॥

संसारार्णवमग्नस्य नान्यः पन्था मम प्रभो ।

तस्मात् कुर्वन् मयि कृपां नामभक्तिं प्रयच्छ मे ॥ ६॥

शरण्यं किल नामेति भवता निश्चितं मतम् ।

नीचानामपि तस्मात्त्वं नामभक्तिं प्रयच्छ मे ॥ ७ ॥

अज्ञानध्वान्तमुग्धस्य मम त्वं भास्करो यथा ।

मार्गदर्शी महाबन्धुर्नामभक्तिं प्रयच्छ मे ॥ ८ ॥

एवं बोधेन्द्रपादाब्जप्रेमभोगप्रदायकम् ।

अष्टकं यः पठेन्नित्यं तस्य नाम प्रसीदति ॥ ९

  

\*\*\*\*\*\* इति श्रीबोधेन्द्राष्टकं संपूर्णम् \*\*\*\*\*\*

