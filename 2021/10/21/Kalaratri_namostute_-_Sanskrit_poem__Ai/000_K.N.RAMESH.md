+++
title = "000 K.N.RAMESH"

+++
[[K.N.RAMESH	2021-10-21, 16:31:48 [Source](https://groups.google.com/g/samskrita/c/AigyXvMLwLE)]]



\*\*\*\*\*\*\*\*\*\*\*\*\*\*\*\*\*\*\*\*\*\*\*\*

७.।।कालरात्रि नमोऽस्तु ते ।।

\*\*\*\*\*\*\*\*\*\*\*\*\*\*\*\*\*\*\*\*\*\*\*

मातुश्च सप्तमं रूपं वर्णयामि च बान्धवाः ।

या कलयति विश्वं वै महाकाल्यै नमोऽस्तु ते ।।१।।

नवरात्रेषु या माता कालीरूपेण संस्थिता ।

रौद्ररूपं धृतं तत्र कालरात्रि नमोऽस्तुते ।।२।।

कृष्णमुखी त्रिनेत्रा या तथा गर्दभवाहिनी ।

मुक्तकेशी च सा माता शोभते वै चतुर्भुजा ।।३।।

खड्गं च कुलिशं नीत्वा संहरति हि दानवान् ।

महिषासुरनिर्णाशी शिरोमालाविभूषिता ।।४।।

वरमुद्राऽपि मातुश्च भक्तानां हितकारिणी ।

या चाऽभयमुद्राहस्ता भयत्रासनिवारिणी ।।५।।

यस्याः स्मरणमात्रेण सर्वदुःखं च गच्छति ।

विहरति श्मशाने च भद्रकालि नमोस्तुते ।।६।।

श्रीगणेशप्रिया माता समस्तपापखण्डिनी ।

भुक्तिं मुक्तिं ददाति या भूतप्रेतविनाशिनी ।।७।।

भवानी पार्वती चैषा सर्वसौभाग्यदायिनी ।

रुद्राणी भैरवी मृत्युः चण्डमुण्डविनाशिनी ।।८।।

यो देवासुरसंग्रामे रक्तबीजो महासुरः ।

युयुधे चेन्द्रशक्त्या स सुगदादिभिरायुधैः ।।९।

देवीकृतप्रहारेण रक्तं सुस्राव तस्य वै ।

तस्मादेव रक्तबिन्दोर्बभूवुः दानवास्तथा ।।१०।।

हतास्ते शत्रवस्तत्र मात्रा चण्डिकया यथा ।

ववृधिरे च ते दैत्याः संग्रामे भीषणे तथा ।।११।।

चण्डिका तत्क्षणे कालीं सस्मार च रणे यथा ।

कपालं च करे नीत्वा सा काली समुपस्थिता ।।१२।।

प्रहारो मस्तके येषां देव्या चण्डिकया कृतः।

हताश्शूलेन दैत्याश्च काल्या पीतं हि शोणितम् ।।१३।।

रक्ताम्बरं दधानां तु तां रक्तदन्तिकां शुभाम् ।

रक्तवर्णां महाकालीं पुनः पुनः नमाम्यहम् ।।१४।।

नैकानि सन्ति रूपाणि मातुश्च भुवि मण्डले ।

तथैव सन्ति नामानि कीर्तयन्ति च मानवाः ।।१५।।

भ्रूचक्रं द्विदलीयं वै नवचक्रेषु विद्यते ।

आज्ञाचक्रं वदन्त्येव लोके च योगिनो जनाः ।।१६।।

वृत्ताकारं हि बिन्दुञ्च नित्यं ध्यायन्ति योगिनः ।

तज्ज्योतिर्ननु दृष्ट्वा वै मुक्तिं विन्दन्ति ते नराः ।।१७।।

भवति रोगमुक्तिर्हि पापमुक्तिस्तथाविधा ।

नामजपं शिवानि त्वं मातुश्च सततं कुरु ।।१८।।

  (अनुष्टुप्छन्दः)

डा. शिवानी शर्मा, जयन्तीपुरं (जीन्दनगरम्), हरियाणाराज्यम् ।

\*\*\*\*\*\*\*\*\*\*\*\*\*\*\*\*\*\*\*\*\*\*\*\*

