+++
title = "000 K.N.RAMESH"

+++
[[K.N.RAMESH	2021-10-21, 16:31:31 [Source](https://groups.google.com/g/samskrita/c/GlSNP82j87M)]]



५.।।वन्देऽहं स्कन्दमातरम् ।।

 \*\*\*\*\*\*\*\*\*\*\*\*\*\*\*\*\*\*\*\*\*\*

आभा स्वर्णमयी यस्यास्सर्वलोकेषु विद्यते ।

दुर्गायाः पञ्चमं रूपं प्रणौमि तत् पुनः पुनः ।।१।।

या चिच्छक्तिश्शिवस्यैव लोककल्याणकारिणी ।

स्कन्दस्य किल सा माता वन्देऽहं स्कन्दमातरम् ।।२।।

केसरीवाहनं यस्याश्चतुर्भुजा च धीश्वरी ।

दण्डयति हि दुष्टान् सा तां देवीं प्रणमाम्यहम् ।।३।।

करे स्कन्दं च नीत्वा सा सरसिजे च हस्तयोः ।

वरदहस्तमुद्राम्बां पद्मासनां विचिन्तये ।।४।।

या माता सर्वजीवेषु चेतना ज्ञायते किल ।

स्वभक्तानां सदा देवी सुबुद्धिदायिनी शुभा ।।५।।

लीला चानुपमा लोके क्रियते सततं यया।

दैत्यानां हि विनाशाय सम्भूयते युगे युगे ।।६।।

दुर्गा च पार्वती सैव सुखदा शैलजा तथा ।

सैव शिवप्रिया गौरी स्कन्दमात्रे नमोऽस्तु ते ।।७।।

आरोग्यदायिनी माता स्नेहमयी सदा शुभा ।

भद्रकाली च या माता सर्वसौभाग्यदायिनी ।।८।।

प्रियं हि भोजने मातुः पायसं शर्करायुतम् ।

सर्वफलेषु यस्यै च रोचते कदलीफलम् ।।९।।

कथं जाता यथा माता स्कन्दस्य च ब्रवीम्यहम् ।

दुर्गामातुस्स्वरूपं हि ध्यानेन शृणु बान्धव !।।१०।।

महत्तपः कृतं येन स आसीत् तारकासुरः ।

तपो दृष्ट्वा तथा ब्रह्मा प्रकटितो हि तत्क्षणे ।।११।।

वरं ब्रूहि महादैत्य याचस्व गौरवेण वै ।

प्रदास्यामि च तुभ्यं वै यद्वदसि हि मां प्रति ।।१२।।

इत्थमुवाच तं देवं तच्छ्रुत्वा तारकासुरः ।

अभिलषामि लोकेऽहममरत्वं पदं सदा ।।१३।।

ब्रह्मोवाच-

त्रिभुवनेषु या देवी दुर्गा माताऽजराऽमरा ।

तां विहाय च नास्त्येव कश्चिद्धि जगतीतले ।।१४।।

दुर्गा हि दुर्गमा लोके यस्या: कीर्तिश्च संसृतौ ।

तारकासुर ! तामेव सेवस्व मातरं सदा ।।१५।।

ब्रह्मणो वचनं श्रुत्वा निवेदयन्हि योऽसुर:।

मुक्तिकरं वरं देहि वाक्यमित्थमुवाच सः ।।१६।।

पुत्रो भवतु लोके च शिवगौरीसमन्वितः ।

मृत्युं तस्य करादेव वाञ्छामि हे जगत्पितः ।।१७।।

तथास्तु कथितं तेन दत्तं वै ब्रह्मणा वरम् ।

श्रीमातुश्चिन्तनं कुर्वन् ब्रह्मदेवो जगाम ह ।।१८।।

शिवगौरीविवाहेन बभूव लोकमङ्गलम् ।

स्कन्दपुत्रस्तदा जातस् तारकनाशनाय च ।।१९।।

गौरीमात्रा सुतोऽयं हि स शिक्षितोऽस्त्रविद्यया ।

तदर्थं स्कन्दमाता सा भुवनेषु प्रकीर्तिता ।।२०।।

कार्तिकेयस्तथा ज्ञेयस्स्कन्दस्यापरनाम हि ।

सेनापतिश्च देवानां जघान तारकासुरम् ।।२१।।

कण्ठचक्रं यथा ज्ञेयं नवचक्रेषु पञ्चमम् ।

विशुद्धचक्रनाम्ना तत् तथा जानन्ति साधकाः ।।२२।।

चक्रेऽस्मिन्हि भवत्येव षोडशदलपङ्कजम् ।

यद्ध्यात्वा प्राप्यते लोको गत्वा निवर्तते न हि ।।२३।।

अकारः प्रथमो वर्णः व्यञ्जनस्य च वर्तते ।

शीतोष्णसुखदुःखानि चेच्छा सत्त्वरजस्तमाः ।।२४।।

प्राप्य चाकाशतत्त्वं तत् समर्थास्सन्ति योगिनः।       

विन्दन्ति सर्वसिद्धीश्च नात्र च कोऽपि संशयः ।।२५।।

शुभ्रज्योत्स्ना हि या तत्र दृश्यते चैव योगिभिः ।

ध्यानं च स्कन्दमातुस्ते कुर्वन्ति योगिनस्सदा ।।२६।।

या देवी सर्वलोकेषु विद्यते शुभदा सदा ।

भुक्तिमुक्ती सदा दत्ते तां ध्यायामि हि मातरम् ।।२७।।

धन्या सा स्कन्दमातेति धन्यस्स्कन्दसुतो महान् ।

धन्या जाता शिवानीयं चरितं लिखितं यया ।।२८।।

 (अनुष्टुप्छन्दः)

डा. शिवानी शर्मा, जयन्तीपुरं,हरियाणाराज्यम् ।

\*\*\*\*\*\*\*\*\*\*\*\*\*\*\*\*\*\*\*\*\*\*\*\*

