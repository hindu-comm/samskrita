+++
title = "000 K.N.RAMESH"

+++
[[K.N.RAMESH	2021-10-11, 18:25:57 [Source](https://groups.google.com/g/samskrita/c/PZVdgJRvZPc)]]



३.।।चन्द्रघण्टां नमाम्यहम् ।।

\*\*\*\*\*\*\*\*\*\*\*\*\*\*\*\*\*\*\*\*\*\*

आभा स्वर्णमयी यस्या लोकेषु व्यापृता शुभा ।

तेजोमयी हि या माता चन्द्रघण्टां नमाम्यहम् ।।१।।

या जगज्जननी जाता हन्तुं च महिषासुरम् ।

लोकस्य रक्षणार्थं च देवानां कार्यसिद्धये ।।२।।

निस्सृतं सर्वदेवेभ्यो दिव्यतेजो हि तत्क्षणे ।

सुन्दरी दुर्गमा दुर्गा तदा लोके बभूव ह ।।३।।

दशभुजासु शोभन्ते त्वस्त्रशस्त्राणि सर्वथा ।

शंखचक्रगदापद्मं शूलं च बिभ्रती हि सा ।।४।।

देवेन्द्रेण प्रदत्ता वै घण्टा देव्यैर्यथा शुभा ।

चन्द्राकारस्वरूपेण घण्टा विराजते तथा ।।५।।

घण्टाध्वनिं च श्रुत्वा हि देवतानां गतं भयम् ।

व्यदारयद्यथा माता दैत्यानां हृदयानि च ।।६।।

दैवैश्च जयघोषेन मातुर्नाम सुविस्तृतम् ।

चन्द्रघण्टेति नाम्ना या लोके ख्याता बभूव ह ।।७।।

सिंहो हि वाहनं यस्याश्शक्तेश्च परिचायिका ।

नाशयति सदा दुष्टांश्चन्द्रघण्टां नमाम्यहम् ।।८।।

दुःखं हरति भक्तानां सुखसमृद्धिदायिनी ।

माधुर्यं हि ददौ तेभ्यश्चन्द्रघण्टां नमाम्यहम् ।।९।।

अजाप्येषा हि माता वै तथाऽनजा च कथ्यते ।

लक्ष्याऽलक्ष्यापि चाम्बा सा चन्द्रघण्टां नमाम्यहम् ।।१०।।

नाभिचक्रं तृतीयं हि नवचक्रेषु विद्यते ।

मणिपूरं हि नाम्ना च सर्वत्र ज्ञायते बुधैः ।।११।।

अत्र दशदलीयं च सरसिजं हि दृश्यते ।

यस्मिन् डकारतो वर्णाः फकारान्तं भवन्ति च ।।१२।।

विद्युन्नाभिप्रदेशे हि चाग्नितत्त्वं नु वर्तते ।

ध्यायन्ति साधका यच्च सिद्धिं ते प्राप्नुवन्ति च ।।१३।।

यावन्न साधयन्त्येव चक्रेषु च तृतीयकम् ।

जन्ममरणतो मुक्तिर्नैव तु प्राप्यते नरैः ।।१४।।

दिव्यशक्तिर्यथा तत्र मणिपूरे च विद्यते ।

नश्यन्ति सर्वपापानि मातुश्च दर्शनेन वै ।।१५।।

नमन्ति योगिनो यां च नमन्ति सर्वदेवताः ।।

तां वन्दस्व शिवानि ! त्वं चन्द्रघण्टां हि सर्वदा ।।१६।।

  (अनुष्टुप्छन्द:)

डा.शिवानी शर्मा, ढाटरथग्राम:, जीन्दनगरम्, हरियाणाराज्यम् ।

\*\*\*\*\*\*\*\*\*\*\*\*\*\*\*\*\*\*\*\*\*\*\*\*

