+++
title = "000 K.N.RAMESH"

+++
[[K.N.RAMESH	2021-10-23, 16:44:32 [Source](https://groups.google.com/g/samskrita/c/DNX4RpOa4KQ)]]



६.।।कात्यायनीं नमाम्यहम् ।।

\*\*\*\*\*\*\*\*\*\*\*\*\*\*\*\*\*\*\*

  

षष्ठं रूपं च दुर्गाया वर्णयामि शुभे दिने ।

मातरं मनसा नत्वा नित्यं ध्यायन्ति योगिनः ।।१।।

करसरोरुहा माता चन्द्रहासप्रिया सदा ।

अभयामृतमुद्रा या देवी कात्यायनी हि सा ।।२।।

शार्दूलो वाहनं यस्या या कमलासने स्थिता ।

दुर्गतोद्धारिणी देवी शरणागतवत्सला ।।३।।

तेजोमयी स्वरूपा सा कोटिसूर्यसमप्रभा ।

ज्योतिर्मयी च या ज्वाला कात्यायनीं नमाम्यहम् ।।४।।

श्रीब्रजमण्डलस्यैवाधिष्ठात्री वर्तते सदा ।

गोप्यो नमन्ति यां देवीं तां नमामि च सर्वदा ।।५।।

मधुप्रिया हि या माता रक्ताम्बरा सुशोभते ।

नन्दगोपसुतं प्राप्तुं तामर्चयन्ति गोपिकाः ।।६।।

वटुकाः पूजयन्त्येव श्रीविद्याप्राप्तये यथा ।

सैव शुभाऽर्चिता देवी कात्यायनर्षिणा तथा ।।७।।

तेन महर्षिणा यत्र दारुणं च तपः कृतम् ।

तपो दृष्ट्वा च सा देवी भूमौ प्रकटिता तदा ।।८।।

वरं याचस्व हे विप्र ! सद्यस्तुभ्यं ददाम्यहम् ।

तपस्ते सफलं जातं देवी सा मुनिमब्रवीत् ।।९।।

वरं याचे च हे मातः! भव मे त्वं गृहे सदा ।

नित्यं ते दर्शनं कृत्वा प्राप्नोमि ज्ञानमुत्तमम् ।।१०।।

जन्म मुनिगृहे लेभे पुत्रीरूपेण या तदा ।

देवी कात्यायनी नाम्ना विख्याता भुवनेषु सा ।।११।।

पुष्पवृष्टिः कृता देवैर्जयघोषेन सर्वथा ।

प्रासीदद्धि च सा माता संहृत्य महिषासुरम् ।।१२।।

षष्ठं वै तालुकाचक्रं नवचक्रेषु विद्यते ।

जलजं सुन्दरं तत्र योगिभिरुच्यते तथा ।।१३।।

अपरनाम चक्रस्य घण्टिकास्थानमुच्यते ।

कीर्तितं दशमं द्वारं राजदन्तं तथा बुधैः ।।१४।।

मनस्संयुज्य शून्येन योगी ध्यायति मातरम् ।

परात्परां च तां शान्तिं मुक्तिं विन्दति सर्वथा ।।१५।।

मनो निग्रहणार्थं च ये ये भक्तास्स्तुवन्ति ताम् ।

मातुरनुग्रहादेव प्राप्नुवन्ति चतुष्टयम् ।।१६।।

दुर्गतिहारिणी माता चाधिव्याधिविनाशिनी ।

सदा भजस्व तां देवीं शिवानि मातरं सदा ।।१७।।

डा.शिवानी शर्मा, जयन्तीपुरम्, हरियाणाराज्यम् ।

\*\*\*\*\*\*\*\*\*\*\*\*\*\*\*\*\*\*\*\*\*\*\*\*

