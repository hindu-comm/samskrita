+++
title = "006 Mohan Chettoor"

+++
[[Mohan Chettoor	2021-12-13, 14:35:40 [Source](https://groups.google.com/g/samskrita/c/eb63NwTdsA4)]]



I hope this is what you wante; you can convert this into pdf:

-Mohan Chettoor

  

  

ಶಾಕಮ್ಭರೀಮಾಹಾತ್ಮ್ಯ ಅಥವಾ ಶತಾಕ್ಷೀಚರಿತ್ರವರ್ಣನಂ  
  
ಜನಮೇಜಯ ಉವಾಚ -  
ವಿಚಿತ್ರಮಿದಮಾಖ್ಯಾನಂ ಹರಿಶ್ಚನ್ದ್ರಸ್ಯ ಕೀರ್ತಿತಮ್ ।  
ಶತಾಕ್ಷೀಪಾದಭಕ್ತಸ್ಯ ರಾಜರ್ಷೇರ್ಧಾರ್ಮಿಕಸ್ಯ ಚ ॥ ೧॥  
  
ಶತಾಕ್ಷೀ ಸಾ ಕುತೋ ಜಾತಾ ದೇವೀ ಭಗವತೀ ಶಿವಾ ।  
ತತ್ಕಾರಣಂ ವದ ಮುನೇ ಸಾರ್ಥಕಂ ಜನ್ಮ ಮೇ ಕುರು ॥ ೨॥  
  
ಕೋ ಹಿ ದೇವ್ಯಾ ಗುಣಾಞ್ಛೃಣ್ವಂಸ್ತೃಪ್ತಿಂ ಯಾಸ್ಯತಿ ಶುದ್ಧಧೀಃ ।  
ಪದೇ ಪದೇಽಶ್ವಮೇಧಸ್ಯ ಫಲಮಕ್ಷಯ್ಯಮಶ್ನುತೇ ॥ ೩॥  
  
ವ್ಯಾಸ ಉವಾಚ -  
ಶೃಣು ರಾಜನ್ ಪ್ರವಕ್ಷ್ಯಾಮಿ ಶತಾಕ್ಷೀಸಮ್ಭವಂ ಶುಭಮ್ ।  
ತವಾವಾಚ್ಯಂ ನ ಮೇ ಕಿಞ್ಚಿದ್ದೇವೀಭಕ್ತಸ್ಯ ವಿದ್ಯತೇ ॥ ೪॥  
  
ದುರ್ಗಮಾಖ್ಯೋ ಮಹಾದೈತ್ಯಃ ಪೂರ್ವಂ ಪರಮದಾರುಣಃ ।  
ಹಿರಣ್ಯಾಕ್ಷಾನ್ವಯೇ ಜಾತೋ ರುರುಪುತ್ರೋ ಮಹಾಖಲಃ ॥ ೫॥  
  
ದೇವಾನಾಂ ತು ಬಲಂ ವೇದೋ ನಾಶೇ ತಸ್ಯ ಸುರಾ ಅಪಿ  
ನಙ್ಕ್ಷ್ಯನ್ತ್ಯೇವ ನ ಸನ್ದೇಹೋ ವಿಧೇಯಂ ತಾವದೇವ ತತ್ ॥ ೬॥  
  
ವಿಮೃಶ್ಯೈತತ್ತಪಶ್ಚರ್ಯಾಂ ಗತಃ ಕರ್ತುಂ ಹಿಮಾಲಯೇ ।  
ಬ್ರಹ್ಮಾಣಂ ಮನಸಾ ಧ್ಯಾತ್ವಾ ವಾಯುಭಕ್ಷೋ ವ್ಯತಿಷ್ಠತ ॥ ೭॥  
  
ಸಹಸ್ರವರ್ಷಪರ್ಯನ್ತಂ ಚಕಾರ ಪರಮಂ ತಪಃ ।  
ತೇಜಸಾ ತಸ್ಯ ಲೋಕಾಸ್ತು ಸನ್ತಪ್ತಾಃ ಸಸುರಾಸುರಾಃ ॥ ೮॥  
  
ತತಃ ಪ್ರಸನ್ನೋ ಭಗವಾನ್ ಹಂಸಾರೂಢಶ್ಚತುರ್ಮುಖಃ ।  
ಯಯೌ ತಸ್ಮೈ ವರಂ ದಾತುಂ ಪ್ರಸನ್ನಮುಖಪಙ್ಕಜಃ ॥ ೯॥  
  
ಸಮಾಧಿಸ್ಥಂ ಮೀಲಿತಾಕ್ಷಂ ಸ್ಫುಟಮಾಹ ಚತುರ್ಮುಖಃ ।  
ವರಂ ವರಯ ಭದ್ರಂ ತೇ ಯಸ್ತೇ ಮನಸಿ ವರ್ತತೇ ॥ ೧೦॥  
  
ತವಾದ್ಯ ತಪಸಾ ತುಷ್ಟೋ ವರದೇಶೋಽಹಮಾಗತಃ ।  
ಶ್ರುತ್ವಾ ಬ್ರಹ್ಮಮುಖಾದ್ವಾಣೀಂ ವ್ಯುತ್ಥಿತಃ ಸ ಸಮಾಧಿತಃ ॥ ೧೧॥  
  
ಪೂಜಯಿತ್ವಾ ವರಂ ವವ್ರೇ ವೇದಾನ್ದೇಹಿ ಸುರೇಶ್ವರ ।  
ತ್ರಿಷು ಲೋಕೇಷು ಯೇ ಮನ್ತ್ರಾ ಬ್ರಾಹ್ಮಣೇಷು ಸುರೇಷ್ವಪಿ ॥ ೧೨॥  
  
ವಿದ್ಯನ್ತೇ ತೇ ತು ಸಾನ್ನಿಧ್ಯೇ ಮಮ ಸನ್ತು ಮಹೇಶ್ವರ ।  
ಬಲಂ ಚ ದೇಹಿ ಯೇನ ಸ್ಯಾದ್ದೇವಾನಾಂ ಚ ಪರಾಜಯಃ ॥ ೧೩॥  
  
ಇತಿ ತಸ್ಯ ವಚಃ ಶ್ರುತ್ವಾ ತಥಾಸ್ತ್ವಿತಿ ವಚೋ ವದನ್ ।  
ಜಗಾಮ ಸತ್ಯಲೋಕಂ ತು ಚತುರ್ವೇದೇಶ್ವರಃ ಪರಃ ॥ ೧೪॥  
  
ತತಃ ಪ್ರಭೃತಿ ವಿಪ್ರೈಸ್ತು ವಿಸ್ಮೃತಾ ವೇದರಾಶಯಃ ।  
ಸ್ನಾನಸನ್ಧ್ಯಾನಿತ್ಯಹೋಮಶ್ರಾದ್ಧಯಜ್ಞಜಪಾದಯಃ ॥ ೧೫॥  
  
ವಿಲುಪ್ತಾ ಧರಣೀಪೃಷ್ಠೇ ಹಾಹಾಕಾರೋ ಮಹಾನಭೂತ್ ।  
ಕಿಮಿದಂ ಕಿಮಿದಂ ಚೇತಿ ವಿಪ್ರಾ ಊಚುಃ ಪರಸ್ಪರಮ್ ॥ ೧೬॥  
  
ವೇದಾಭಾವಾತ್ತದಸ್ಮಾಭಿಃ ಕರ್ತವ್ಯಂ ಕಿಮತಃ ಪರಮ್ ।  
ಇತಿ ಭೂಮೌ ಮಹಾನರ್ಥೇ ಜಾತೇ ಪರಮದಾರುಣೇ ॥ ೧೭॥  
  
ನಿರ್ಜರಾಃ ಸಜರಾ ಜಾತಾ ಹವಿರ್ಭಾಗಾದ್ಯಭಾವತಃ ।  
ರುರೋಧ ಸ ತದಾ ದೈತ್ಯೋ ನಗರೀಮಮರಾವತೀಮ್ ॥ ೧೮॥  
  
ಅಶಕ್ತಾಸ್ತೇನ ತೇ ಯೋದ್ಧುಂ ವಜ್ರದೇಹಾಸುರೇಣ ಚ ।  
ಪಲಾಯನಂ ತದಾ ಕೃತ್ವಾ ನಿರ್ಗತಾ ನಿರ್ಜರಾಃ ಕ್ವಚಿತ್ ॥ ೧೯॥  
  
ನಿಲಯಂ ಗಿರಿದುರ್ಗೇಷು ರತ್ನಸಾನುಗುಹಾಸು ಚ ।  
ಸಂಸ್ಥಿತಾಃ ಪರಮಾಂ ಶಕ್ತಿಂ ಧ್ಯಾಯನ್ತಸ್ತೇ ಪರಾಮ್ಬಿಕಾಮ್ ॥ ೨೦॥  
  
ಅಗ್ನೌ ಹೋಮಾದ್ಯಭಾವಾತ್ತು ವೃಷ್ಟ್ಯಭಾವೋಽಪ್ಯಭೂನ್ನೃಪ ।  
ವೃಷ್ಟೇರಭಾವೇ ಸಂಶುಷ್ಕಂ ನಿರ್ಜಲಂ ಚಾಪಿ ಭೂತಲಮ್ ॥ ೨೧॥  
  
ಕೂಪವಾಪೀತಡಾಗಾಶ್ಚ ಸರಿತಃ ಶುಷ್ಕತಾಂ ಗತಾಃ ।  
ಅನಾವೃಷ್ಟಿರಿಯಂ ರಾಜನ್ನಭೂಚ್ಚ ಶತವಾರ್ಷಿಕೀ ॥ ೨೨॥  
  
ಮೃತಾಃ ಪ್ರಜಾಶ್ಚ ಬಹುಧಾ ಗೋಮಹಿಷ್ಯಾದಯಸ್ತಥಾ ।  
ಗೃಹೇ ಗೃಹೇ ಮನುಷ್ಯಾಣಾಮಭವಚ್ಛವಸಙ್ಗ್ರಹಃ ॥ ೨೩॥  
  
ಅನರ್ಥೇ ತ್ವೇವಮುದ್ಭೂತೇ ಬ್ರಾಹ್ಮಣಾಃ ಶಾನ್ತಚೇತಸಃ ।  
ಗತ್ವಾ ಹಿಮವತಃ ಪಾರ್ಶ್ವೇ ರಿರಾಧಯಿಷವಃ ಶಿವಮ್ ॥ ೨೪॥  
  
ಸಮಾಧಿಧ್ಯಾನಪೂಜಾಭಿರ್ದೇವೀಂ ತುಷ್ಟುವುರನ್ವಹಮ್ ।  
ನಿರಾಹಾರಾಸ್ತದಾಸಕ್ತಾಸ್ತಾಮೇವ ಶರಣಂ ಯಯುಃ ॥ ೨೫॥  
  
ದಯಾಂ ಕುರು ಮಹೇಶಾನಿ ಪಾಮರೇಷು ಜನೇಷು ಹಿ ।  
ಸರ್ವಾಪರಾಧಯುಕ್ತೇಷು ನೈತಚ್ಛ್ಲಾಘ್ಯಂ ತವಾಮ್ಬಿಕೇ ॥ ೨೬॥  
  
ಕೋಪಂ ಸಂಹರ ದೇವೇಶಿ ಸರ್ವಾನ್ತರ್ಯಾಮಿರೂಪಿಣಿ ।  
ತ್ವಯಾ ಯಥಾ ಪ್ರೇರ್ಯತೇಽಯಂ ಕರೋತಿ ಸ ತಥಾ ಜನಃ ॥ ೨೭॥  
  
ನಾನ್ಯಾ ಗತಿರ್ಜನಸ್ಯಾಸ್ಯ ಕಿಂ ಪಶ್ಯಸಿ ಪುನಃ ಪುನಃ ।  
ಯಥೇಚ್ಛಸಿ ತಥಾ ಕರ್ತುಂ ಸಮರ್ಥಾಸಿ ಮಹೇಶ್ವರಿ ॥ ೨೮॥  
  
ಸಮುದ್ಧರ ಮಹೇಶಾನಿ ಸಙ್ಕಟಾತ್ಪರಮೋತ್ಥಿತಾತ್ ।  
ಜೀವನೇನ ವಿನಾಸ್ಮಾಕಂ ಕಥಂ ಸ್ಯಾತ್ಸ್ಥಿತಿರಮ್ಬಿಕೇ ॥ ೨೯॥  
  
ಪ್ರಸೀದ ತ್ವಂ ಮಹೇಶಾನಿ ಪ್ರಸೀದ ಜಗದಮ್ಬಿಕೇ ।  
ಅನನ್ತಕೋಟಿಬ್ರಹ್ಮಾಣ್ಡನಾಯಿಕೇ ತೇ ನಮೋ ನಮಃ ॥ ೩೦॥  
  
ನಮಃ ಕೂಟಸ್ಥರೂಪಾಯೈ ಚಿದ್ರೂಪಾಯೈ ನಮೋ ನಮಃ ।  
ನಮೋ ವೇದಾನ್ತವೇದ್ಯಾಯೈ ಭುವನೇಶ್ಯೈ ನಮೋ ನಮಃ ॥ ೩೧॥  
  
ನೇತಿ ನೇತೀತಿ ವಾಕ್ಯೈರ್ಯಾ ಬೋಧ್ಯತೇ ಸಕಲಾಗಮೈಃ ।  
ತಾಂ ಸರ್ವಕಾರಣಾಂ ದೇವೀಂ ಸರ್ವಭಾವೇನ ಸನ್ನತಾಃ ॥ ೩೨॥  
  
ಇತಿ ಸಮ್ಪ್ರಾರ್ಥಿತಾ ದೇವೀ ಭುವನೇಶೀ ಮಹೇಶ್ವರೀ ।  
ಅನನ್ತಾಕ್ಷಿಮಯಂ ರೂಪಂ ದರ್ಶಯಾಮಾಸ ಪಾರ್ವತೀ ॥ ೩೩॥  
  
ನೀಲಾಞ್ಜನಸಮಪ್ರಖ್ಯಂ ನೀಲಪದ್ಮಾಯತೇಕ್ಷಣಮ್ ।  
ಸುಕರ್ಕಶಸಮೋತ್ತುಙ್ಗವೃತ್ತಪೀನಘನಸ್ತನಮ್ ॥ ೩೪॥  
  
ಬಾಣಮುಷ್ಟಿಂ ಚ ಕಮಲಂ ಪುಷ್ಪಪಲ್ಲವಮೂಲಕಾನ್ ।  
ಶಾಕಾದೀನ್ಫಲಸಂಯುಕ್ತಾನನನ್ತರಸಸಂಯುತಾನ್ ॥ ೩೫॥  
  
ಕ್ಷುತ್ತೃಡ್ಜರಾಪಹಾನ್ ಹಸ್ತೈರ್ಬಿಭ್ರತೀ ಚ ಮಹಾಧನುಃ ।  
ಸರ್ವಸೌನ್ದರ್ಯಸಾರಂ ತದ್ರೂಪಂ ಲಾವಣ್ಯಶೋಭಿತಮ್ ॥ ೩೬॥  
  
ಕೋಟಿಸೂರ್ಯಪ್ರತೀಕಾಶಂ ಕರುಣಾರಸಸಾಗರಮ್ ।  
ದರ್ಶಯಿತ್ವಾ ಜಗದ್ಧಾತ್ರೀ ಸಾನನ್ತನಯನೋದ್ಭವಾ ॥ ೩೭॥  
  
ಮೋಚಯಾಮಾಸ ಲೋಕೇಷು ವಾರಿಧಾರಾಂ ಸಹಸ್ರಶಃ ।  
ನವರಾತ್ರಂ ಮಹಾವೃಷ್ಟಿರಭೂನ್ನೇತ್ರೋದ್ಭವೈರ್ಜಲೈಃ ॥ ೩೮॥  
  
ದುಃಖಿತಾನ್ವೀಕ್ಷ್ಯ ಸಕಲಾನ್ನೇತ್ರಾಶ್ರೂಣಿ ವಿಮುಞ್ಚತೀ ।  
ತರ್ಪಿತಾಸ್ತೇನ ತೇ ಲೋಕಾ ಓಷಧ್ಯಃ ಸಕಲಾ ಅಪಿ ॥ ೩೯॥  
  
ನದೀನದಪ್ರವಾಹಾಸ್ತೈರ್ಜಲೈಃ ಸಮಭವನ್ನೃಪ ।  
ನಿಲೀಯ ಸಂಸ್ಥಿತಾಃ ಪೂರ್ವಂ ಸುರಾಸ್ತೇ ನಿರ್ಗತಾ ಬಹಿಃ ॥ ೪೦॥  
  
ಮಿಲಿತ್ವಾ ಸಸುರಾ ವಿಪ್ರಾ ದೇವೀಂ ಸಮಭಿತುಷ್ಟುವುಃ ।  
ನಮೋ ವೇದಾನ್ತವೇದ್ಯೇ ತೇ ನಮೋ ಬ್ರಹ್ಮಸ್ವರೂಪಿಣಿ ॥ ೪೧॥  
  
ಸ್ವಮಾಯಯಾ ಸರ್ವಜಗದ್ವಿಧಾತ್ರ್ಯೈ ತೇ ನಮೋ ನಮಃ ।  
ಭಕ್ತಕಲ್ಪದ್ರುಮೇ ದೇವಿ ಭಕ್ತಾರ್ಥಂ ದೇಹಧಾರಿಣಿ ॥ ೪೨॥  
  
ನಿತ್ಯತೃಪ್ತೇ ನಿರುಪಮೇ ಭುವನೇಶ್ವರಿ ತೇ ನಮಃ ।  
ಅಸ್ಮಚ್ಛಾನ್ತ್ಯರ್ಥಮತುಲಂ ಲೋಚನಾನಾಂ ಸಹಸ್ರಕಮ್ ॥ ೪೩॥  
  
ತ್ವಯಾ ಯತೋ ಧೃತಂ ದೇವಿ ಶತಾಕ್ಷೀ ತ್ವಂ ತತೋ ಭವ ।  
ಕ್ಷುಧಯಾ ಪೀಡಿತಾ ಮಾತಃ ಸ್ತೋತುಂ ಶಕ್ತಿರ್ನ ಚಾಸ್ತಿ ನಃ ॥ ೪೪॥  
  
ಕೃಪಾಂ ಕುರು ಮಹೇಶಾನಿ ವೇದಾನಪ್ಯಾಹರಾಮ್ಬಿಕೇ ।  
ವ್ಯಾಸ ಉವಾಚ -  
ಇತಿ ತೇಷಾಂ ವಚಃ ಶ್ರುತ್ವಾ ಶಾಕಾನ್ಸ್ವಕರಸಂಸ್ಥಿತಾನ್ ॥ ೪೫॥  
  
ಸ್ವಾದೂನಿ ಫಲಮೂಲಾನಿ ಭಕ್ಷಣಾರ್ಥಂ ದದೌ ಶಿವಾ ।  
ನಾನಾವಿಧಾನಿ ಚಾನ್ನಾನಿ ಪಶುಭೋಜ್ಯಾನಿ ಯಾನಿ ಚ ॥ ೪೬॥  
  
ಕಾಮ್ಯಾನನ್ತರಸೈರ್ಯುಕ್ತಾನ್ಯಾನವೀನೋದ್ಭವಂ ದದೌ ।  
ಶಾಕಮ್ಭರೀತಿ ನಾಮಾಪಿ ತದ್ದಿನಾತ್ಸಮಭೂನ್ನೃಪ ॥ ೪೭॥  
  
ತತಃ ಕೋಲಾಹಲೇ ಜಾತೇ ದೂತವಾಕ್ಯೇನ ಬೋಧಿತಃ ।  
ಸಸೈನ್ಯಃ ಸಾಯುಧೋ ಯೋದ್ಧುಂ ದುರ್ಗಮಾಖ್ಯೋಽಸುರೋ ಯಯೌ ॥ ೪೮॥  
  
ಸಹಸ್ರಾಕ್ಷೌಹಿಣೀಯುಕ್ತಃ ಶರಾನ್ಮುಞ್ಚಂಸ್ತ್ವರಾನ್ವಿತಃ ।  
ರುರೋಧ ದೇವಸೈನ್ಯಂ ತದ್ಯದ್ದೇವ್ಯಗ್ರೇ ಸ್ಥಿತಂ ಪುರಾ ॥ ೪೯॥  
  
ತಥಾ ವಿಪ್ರಗಣಂ ಚೈವ ರೋಧಯಾಮಾಸ ಸರ್ವತಃ ।  
ತತಃ ಕಿಲಕಿಲಾ ಶಬ್ದಃ ಸಮಭೂದ್ದೇವಮಣ್ಡಲೇ ॥ ೫೦॥  
  
ತ್ರಾಹಿ ತ್ರಾಹೀತಿ ವಾಕ್ಯಾನಿ ಪ್ರೋಚುಃ ಸರ್ವೇ ದ್ವಿಜಾಮರಾಃ ।  
ತತಸ್ತೇಜೋಮಯಂ ಚಕ್ರಂ ದೇವಾನಾಂ ಪರಿತಃ ಶಿವಾ ॥ ೫೧॥  
  
ಚಕಾರ ರಕ್ಷಣಾರ್ಥಾಯ ಸ್ವಯಂ ತಸ್ಮಾದ್ ಬಹಿಃ ಸ್ಥಿತಾ ।  
ತತಃ ಸಮಭವದ್ಯುದ್ಧಂ ದೇವ್ಯಾ ದೈತ್ಯಸ್ಯ ಚೋಭಯೋಃ ॥ ೫೨॥  
  
ಶರವರ್ಷಸಮಾಚ್ಛನ್ನಂ ಸೂರ್ಯಮಣ್ಡಲಮದ್ಭುತಮ್ ।  
ಪರಸ್ಪರಶರೋದ್ಘರ್ಷಸಮುದ್ಭೂತಾಗ್ನಿಸುಪ್ರಭಮ್ ॥ ೫೩॥  
  
ಕಠೋರಜ್ಯಾಟಣತ್ಕಾರಬಧಿರೀಕೃತದಿಕ್ತಟಮ್ ।  
ತತೋ ದೇವೀಶರೀರಾತ್ತು ನಿರ್ಗತಾಸ್ತೀವ್ರಶಕ್ತಯಃ ॥ ೫೪॥  
  
ಕಾಲಿಕಾ ತಾರಿಣೀ ಬಾಲಾ ತ್ರಿಪುರಾ ಭೈರವೀ ರಮಾ ।  
ಬಗಲಾ ಚೈವ ಮಾತಙ್ಗೀ ತಥಾ ತ್ರಿಪುರಸುನ್ದರೀ ॥ ೫೫॥  
  
ಕಾಮಾಕ್ಷೀ ತುಲಜಾ ದೇವೀ ಜಮ್ಭಿನೀ ಮೋಹಿನೀ ತಥಾ ।  
ಛಿನ್ನಮಸ್ತಾ ಗುಹ್ಯಕಾಲೀ ದಶಸಾಹಸ್ರಬಾಹುಕಾ ॥ ೫೬॥  
  
ದ್ವಾತ್ರಿಂಶಚ್ಛಕ್ತಯಶ್ಚಾನ್ಯಾಶ್ಚತುಷ್ಷಷ್ಟಿಮಿತಾಃ ಪರಾಃ ।  
ಅಸಙ್ಖ್ಯಾತಾಸ್ತತೋ ದೇವ್ಯಃ ಸಮುದ್ಭೂತಾಸ್ತು ಸಾಯುಧಾಃ ॥ ೫೭॥  
  
ಮೃದಙ್ಗಶಙ್ಖವೀಣಾದಿನಾದಿತಂ ಸಙ್ಗರಸ್ಥಲಮ್ ।  
ಶಕ್ತಿಭಿರ್ದೈತ್ಯಸೈನ್ಯೇ ತು ನಾಶಿತೇಽಕ್ಷೌಹಿಣೀಶತೇ ॥ ೫೮॥  
  
ಅಗ್ರೇಸರಃ ಸಮಭವದ್ದುರ್ಗಮೋ ವಾಹಿನೀಪತಿಃ ।  
ಶಕ್ತಿಭಿಃ ಸಹ ಯುದ್ಧಂ ಚ ಚಕಾರ ಪ್ರಥಮಂ ರಿಪುಃ ॥ ೫೯॥  
  
ಮಹದ್ಯುದ್ಧಂ ಸಮಭವದ್ಯತ್ರಾಭೂದ್ರಕ್ತವಾಹಿನೀ ।  
ಅಕ್ಷೌಹಿಣ್ಯಸ್ತು ತಾಃ ಸರ್ವಾ ವಿನಷ್ಟಾ ದಶಭಿರ್ದಿನೈಃ ॥ ೬೦॥  
  
ತತ ಏಕಾದಶೇ ಪ್ರಾಪ್ತೇ ದಿನೇ ಪರಮದಾರುಣೇ ।  
ರಕ್ತಮಾಲ್ಯಾಮ್ಬರಧರೋ ರಕ್ತಗನ್ಧಾನುಲೇಪನಃ ॥ ೬೧॥  
  
ಕೃತ್ವೋತ್ಸವಂ ಮಹಾನ್ತಂ ತು ಯುದ್ಧಾಯ ರಥಸಂಸ್ಥಿತಃ ।  
ಸಂರಮ್ಭೇಣೈವ ಮಹತಾ ಶಕ್ತೀಃ ಸರ್ವಾ ವಿಜಿತ್ಯ ಚ ॥ ೬೨॥  
  
ಮಹಾದೇವೀರಥಾಗ್ರೇ ತು ಸ್ವರಥಂ ಸನ್ನ್ಯವೇಶಯತ್ ।  
ತತೋಽಭವನ್ಮಹದ್ಯುದ್ಧಂ ದೇವ್ಯಾ ದೈತ್ಯಸ್ಯ ಚೋಭಯೋಃ ॥ ೬೩॥  
  
ಪ್ರಹರದ್ವಯಪರ್ಯನ್ತಂ ಹೃದಯತ್ರಾಸಕಾರಕಮ್ ।  
ತತಃ ಪಞ್ಚದಶಾತ್ಯುಗ್ರಬಾಣಾನ್ದೇವೀ ಮುಮೋಚ ಹ ॥ ೬೪॥  
  
ಚತುರ್ಭಿಶ್ಚತುರೋ ವಾಹಾನ್ಬಾಣೇನೈಕೇನ ಸಾರಥಿಮ್ ।  
ದ್ವಾಭ್ಯಾಂ ನೇತ್ರೇ ಭುಜೌ ದ್ವಾಭ್ಯಾಂ ಧ್ವಜಮೇಕೇನ ಪತ್ರಿಣಾ ॥ ೬೫॥  
  
ಪಞ್ಚಭಿರ್ಹೃದಯಂ ತಸ್ಯ ವಿವ್ಯಾಧ ಜಗದಮ್ಬಿಕಾ ।  
ತತೋ ವಮನ್ ಸ ರುಧಿರಂ ಮಮಾರ ಪುರ ಈಶಿತುಃ ॥ ೬೬॥  
  
ತಸ್ಯ ತೇಜಸ್ತು ನಿರ್ಗತ್ಯ ದೇವೀರೂಪೇ ವಿವೇಶ ಹ ।  
ಹತೇ ತಸ್ಮಿನ್ಮಹಾವೀರ್ಯೇ ಶಾನ್ತಮಾಸೀಜ್ಜಗತ್ತ್ರಯಮ್ ॥ ೬೭॥  
  
ತತೋ ಬ್ರಹ್ಮಾದಯಃ ಸರ್ವೇ ತುಷ್ಟುವುರ್ಜಗದಮ್ಬಿಕಾಮ್ ।  
ಪುರಸ್ಕೃತ್ಯ ಹರೀಶಾನೌ ಭಕ್ತ್ಯಾ ಗದ್ಗದಯಾ ಗಿರಾ ॥ ೬೮॥  
  
ದೇವಾ ಊಚುಃ  
ಜಗದ್ಭ್ರಮವಿವರ್ತೈಕಕಾರಣೇ ಪರಮೇಶ್ವರಿ ।  
ನಮಃ ಶಾಕಮ್ಭರಿ ಶಿವೇ ನಮಸ್ತೇ ಶತಲೋಚನೇ ॥ ೬೯॥  
  
ಸರ್ವೋಪನಿಷದುದ್ಘುಷ್ಟೇ ದುರ್ಗಮಾಸುರನಾಶಿನಿ ।  
ನಮೋ ಮಾಯೇಶ್ವರಿ ಶಿವೇ ಪಞ್ಚಕೋಶಾನ್ತರಸ್ಥಿತೇ ॥ ೭೦॥  
  
ಚೇತಸಾ ನಿರ್ವಿಕಲ್ಪೇನ ಯಾಂ ಧ್ಯಾಯನ್ತಿ ಮುನೀಶ್ವರಾಃ ।  
ಪ್ರಣವಾರ್ಥಸ್ವರೂಪಾಂ ತಾಂ ಭಜಾಮೋ ಭುವನೇಶ್ವರೀಮ್ ॥ ೭೧॥  
  
ಅನನ್ತಕೋಟಿಬ್ರಹ್ಮಾಣ್ಡಜನನೀಂ ದಿವ್ಯವಿಗ್ರಹಾಮ್ ।  
ಬ್ರಹ್ಮವಿಷ್ಣ್ವಾದಿಜನನೀಂ ಸರ್ವಭಾವೈರ್ನತಾ ವಯಮ್ ॥ ೭೨॥  
  
ಕಃ ಕುರ್ಯಾತ್ಪಾಮರಾನ್ದೃಷ್ಟ್ವಾ ರೋದನಂ ಸಕಲೇಶ್ವರಃ ।  
ಸದಯಾಂ ಪರಮೇಶಾನೀಂ ಶತಾಕ್ಷೀಂ ಮಾತರಂ ವಿನಾ ॥ ೭೩॥  
  
ವ್ಯಾಸ ಉವಾಚ -  
ಇತಿ ಸ್ತುತಾ ಸುರೈರ್ದೇವೀ ಬ್ರಹ್ಮವಿಷ್ಣ್ವಾದಿಭಿರ್ವರೈಃ ।  
ಪೂಜಿತಾ ವಿವಿಧೈರ್ದ್ರವ್ಯೈಃ ಸನ್ತುಷ್ಟಾಭೂಚ್ಚ ತತ್ಕ್ಷಣೇ ॥ ೭೪॥  
  
ಪ್ರಸನ್ನಾ ಸಾ ತದಾ ದೇವೀ ವೇದಾನಾಹೃತ್ಯ ಸಾ ದದೌ ।  
ಬ್ರಾಹ್ಮಣೇಭ್ಯೋ ವಿಶೇಷೇಣ ಪ್ರೋವಾಚ ಪಿಕಭಾಷಿಣೀ ॥ ೭೫॥  
  
ಮಮೇಯಂ ತನುರುತ್ಕೃಷ್ಟಾ ಪಾಲನೀಯಾ ವಿಶೇಷತಃ ।  
ಯಯಾ ವಿನಾನರ್ಥ ಏಷ ಜಾತೋ ದೃಷ್ಟೋಽಧುನೈವ ಹಿ ॥ ೭೬॥  
  
ಪೂಜ್ಯಾಹಂ ಸರ್ವದಾ ಸೇವ್ಯಾ ಯುಷ್ಮಾಭಿಃ ಸರ್ವದೈವ ಹಿ ।  
ನಾತಃ ಪರತರಂ ಕಿಞ್ಚಿತ್ಕಲ್ಯಾಣಾಯೋಪದಿಶ್ಯತೇ ॥ ೭೭॥  
  
ಪಠನೀಯಂ ಮಮೈತದ್ಧಿ ಮಾಹಾತ್ಮ್ಯಂ ಸರ್ವದೋತ್ತಮಮ್ ।  
ತೇನ ತುಷ್ಟಾ ಭವಿಷ್ಯಾಮಿ ಹರಿಷ್ಯಾಮಿ ತಥಾಪದಃ ॥ ೭೮॥  
  
ದುರ್ಗಮಾಸುರಹನ್ತ್ರೀತ್ವಾದ್ದುರ್ಗೇತಿ ಮಮ ನಾಮ ಯಃ ।  
ಗೃಹ್ಣಾತಿ ಚ ಶತಾಕ್ಷೀತಿ ಮಾಯಾಂ ಭಿತ್ತ್ವಾ ವ್ರಜತ್ಯಸೌ ॥ ೭೯॥  
  
ಕಿಮುಕ್ತೇನಾತ್ರ ಬಹುನಾ ಸಾರಂ ವಕ್ಷ್ಯಾಮಿ ತತ್ತ್ವತಃ ।  
ಸಂಸೇವ್ಯಾಹಂ ಸದಾ ದೇವಾಃ ಸರ್ವೈರಪಿ ಸುರಾಸುರೈಃ ॥ ೮೦॥  
  
ಇತ್ಯುಕ್ತ್ವಾನ್ತರ್ಹಿತಾ ದೇವೀ ದೇವಾನಾಂ ಚೈವ ಪಶ್ಯತಾಮ್ ।  
ಸನ್ತೋಷಂ ಜನಯನ್ತ್ಯೇವಂ ಸಚ್ಚಿದನನ್ದರೂಪಿಣೀ ॥ ೮೧॥  
  
ಏತತ್ತೇ ಸರ್ವಮಾಖ್ಯಾತಂ ರಹಸ್ಯಂ ಪರಮಂ ಮಹತ್ ।  
ಗೋಪನೀಯಂ ಪ್ರಯತ್ನೇನ ಸರ್ವಕಲ್ಯಾಣಕಾರಕಮ್ ॥ ೮೨॥  
  
ಯ ಇಮಂ ಶೃಣುಯಾನ್ನಿತ್ಯಮಧ್ಯಾಯಂ ಭಕ್ತಿತತ್ಪರಃ ।  
ಸರ್ವಾನ್ಕಾಮಾನವಾಪ್ನೋತಿ ದೇವೀಲೋಕೇ ಮಹೀಯತೇ ॥ ೮೩॥  
  
ಇತಿ ಶ್ರೀಮದ್ದೇವೀಭಾಗವತೇ ಮಹಾಪುರಾಣೇಽಷ್ಟಾದಶಸಾಹಸ್ರ್ಯಾಂ ಸಂಹಿತಾಯಾಂ  
ಸಪ್ತಮಸ್ಕನ್ಧೇ ಶತಾಕ್ಷೀಚರಿತ್ರವರ್ಣನಂ ನಾಮಾಷ್ಟಾವಿಂಶೋಽಧ್ಯಾಯಃ ॥ ೨೮ ॥  

  





> To view this discussion on the web visit > [https://groups.google.com/d/msgid/samskrita/CAN%3DJh42L3DWwVkfS9neUYdEkoxu%3D2pseoi8JtMyZG_H1Uv0jRg%40mail.gmail.com](https://groups.google.com/d/msgid/samskrita/CAN%3DJh42L3DWwVkfS9neUYdEkoxu%3D2pseoi8JtMyZG_H1Uv0jRg%40mail.gmail.com?utm_medium=email&utm_source=footer).  

