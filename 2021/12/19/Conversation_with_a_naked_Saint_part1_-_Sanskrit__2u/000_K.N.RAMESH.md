+++
title = "000 K.N.RAMESH"

+++
[[K.N.RAMESH	2021-12-19, 01:59:33 [Source](https://groups.google.com/g/samskrita/c/2uTMhTIujeQ)]]



\*केनचिद् एकेन नग्नसाधुना सह कस्यचन कथोपकथनम्।\*

  

अस्माकं भारतदेशे बहवः साधवः सन्ति। तेषु नग्नसाधवः अपि केचन विशिष्टाः साधवः भवन्ति।

  

कुम्भमेलायां केनचिद् एकेन साधुना कस्यचन साक्षात्कारः।

तदानीं सः ध्यानं कुर्वन् आसीत्।

  

प्रश्नः - हे महाराज! भवतः आश्रमः कुत्र?

साधुः - उत्तरकाश्याः समीपे हिमालये।

  

प्रश्नः - तस्मिन् आश्रमे कति साधवः तिष्ठन्ति? मन्दिरमपि अस्ति?

साधुः - वयम् ऊनविंशतिसाधवः तत्र तिष्ठामः। मन्दिरं नास्ति।‌तत्र प्रकाण्डं शिवलिङ्गम् अस्ति, तस्य पुरतः उपविश्य वयं ध्यानं कुर्मः।

  

प्रश्नः - भवतां दिनानि कथं व्यतीतानि भवन्ति?

साधुः - ब्रह्ममुहूर्ते उत्थाय स्नानं कुर्मः। तदनन्तरं ध्यानं कृत्वा घण्टात्रयं यावत् पुस्तकं पठामः।

मध्याह्नभोजनात् परं घण्टां यावत् विश्रम्य पुनः ध्यानं कुर्मः।

अपराह्णे किञ्चिद् अटित्वा पुनः सायङ्काले आरतिः ध्यानं च।

  

प्रश्नः - प्रातःकाले किं भवन्तः भिक्षाटनं न कुर्वन्ति?

  

साधुः - वयं भिक्षां न कुर्मः। ईश्वरकृपया यत् प्राप्नुमः तदेव खादामः।

केचन जनाः समितिः च अस्मभ्यं भोजनं ददति, तेन प्रचलति। दिने एकवारं हि भक्षामः।

  

प्रश्नः - किं भवन्तः पर्यङ्के स्वपन्ति? शरीरे कम्बलं धरन्ति?

साधुः - नैव। वयं भूमौ स्वपिमः , कम्बलस्य उपयोगमपि न कुर्मः। शीतः अनुभूयते चेत् शरीरे भस्मं लिम्पामः।

  

प्रश्नः - एतावती कठोरता किमर्थम्? भवन्तस्तु शरीराय महत् कष्टं ददति।

साधुः - एतन्न कष्टम्, इयमेव साधना। देहस्य उपरि मनसः विजयः। जडस्य उपरि चेतनायाः आधिपत्यम्।

  

प्रश्नः - भवन्तः केवलं ध्यानमेव कुर्वन्ति! समाजसेवा किमर्थं न क्रियते? अस्मिन् कलियुगे मनुष्याणाम् एतावद् दुःखं कष्टं च।

साधुः - भोः! भवान् कञ्चन वैज्ञानिकं वक्तुं शक्नुयात् यत् सः परीक्षणशालातः बहिरागत्य जनसेवां कुर्यात्?

अस्मिन् संसारे कोटिशः साधवः जपं ध्यानं च कुर्वन्ति, तेषां दिव्यतरङ्गः सूक्ष्मरूपेण समाजस्य कल्याणं करोति।

  

प्रश्नः - भवन्तः सर्वे शस्त्रं किमर्थं धरन्ति?

साधुः - विद्यारण्यमुनिः मुगलाक्रमणकारिभ्यः हिन्धून् रक्षितुं नग्नसाधूनां सङ्घटनमेकं निर्मितवान्।

वयं तस्य सङ्घटनस्य सैनिकाः, अतः अस्माकं हस्ते खड्गं त्रिशूलं शस्त्रं च इत्यादिकं भवति।

\*सन्देशोऽयं महान् दीर्घः, अतः अद्य अत्रैव समाप्यते।\*

\*-प्रदीपः!\*

