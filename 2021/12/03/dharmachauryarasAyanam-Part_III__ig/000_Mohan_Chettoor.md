+++
title = "000 Mohan Chettoor"

+++
[[Mohan Chettoor	2021-12-03, 12:23:34 [Source](https://groups.google.com/g/samskrita/c/ig8rovMILpE)]]



Herewith I am posting the third and concluding chapter of DCR. -Mohan Chettoor

धर्मचौर्यरसायनम्तृतीयाश्वासः ।

DHARMACAURYARASAYANAM-part II

धर्मचौर्यरसायनम् - III

तृतीयाश्वासः

  

अथ तस्करविद्याया मार्गदर्शी महामतिः ।

धर्मसंग्रहिसंज्ञस्तं राजानं वाक्यमब्रवीत् ॥ १ ॥

  

इदमानीय चूर्णं त्वं वायुमार्गे प्रदर्शय ।

इत्युक्त्वा तत्करे मोहचूर्णमुष्टिमदाद्द्विजः ॥ २ ॥

  

तस्मिन् चूर्णे वायुमार्गे दर्शिते पृथिवीभुजा ।

सर्वेऽपि द्वारपालाद्या मूर्छामापुर्मृतेः समाम् ॥ ३ ॥

तत्र प्रविश्य निःशब्दो राजद्वारि स भूसुरः ।

राजाङ्गुल्यां योजयित्वा स्वागुलीयकसंचयम् ॥ ४ ॥

  

कवाटं ताडयेत्येवमुक्त्वा तूष्णीं बभूव ह ।

ततः स राजा त्वररं ताडयामास पाणिना ॥ ५ ॥

  

कवाटताडनेनैव तेषामुद्धाटने कृते ।

राज्ञो हृदि भयं जातं विस्मयश्च महानभूत् ॥ ६ ॥

  
  

एवं सर्वकवाटेषु क्रमादुद्घाटितेष्वथ ।

अन्तः प्रविश्य तत्रापि मोहचूर्णप्रयोगतः ॥ ७ ॥

  

आबालवृद्धं सुप्तेषु राजालयजनेष्वथ ।

राजतानि च पात्राणि हैमानि विविधानि च ॥ ८ ॥

  

अनर्घाणि च वासांसि पर्यङ्कास्तरणानि च ।

भक्ष्यभोज्यानि ताम्बूलचन्दनानि फलानि च ॥ ९ ॥

  

दधिक्षीरादिपेयानि खाद्यानि विविधानि च ।

पश्यन्क्रमेण भूपालसहितः पृथगास्थितम् ॥ १० ॥

  

कोशागारं ततो दृष्ट्वा तत्रस्थानप्यमोहयत् ।

कवाटोद्धाटनं कृत्वा पूर्ववत्प्रविवेश ह ॥ ११ ॥

  

तत्र नानाभाजनेषु नानाविधधनानि च ।

नवरत्नान्यनेकानि विलोक्याभरणानि च ॥ १२ ॥

  

तमसंतुष्टहृदयं मनसि ध्यानमास्थितम् ।।

विप्रं स राजप्रवर: स्मितपूर्वमुवाच ह ॥ १३ ॥

  

आवां द्विजेन्द्र चौर्यार्थमेव खल्वधुनागतौ ।

यथेष्टं गृह्य गच्छावः सत्वरं चिन्तया किमु ॥ १४ ॥

  

इत्येवंवादिनं भूपं विलोक्याग्रे स भूसुरः ।

असंतुष्टो विनिःश्वस्य वचनं चेदमब्रवीत् ॥ १५ ॥

  

सखे मां त्वं विजानीहि धर्मचौर्यपरायणम् ।

अधर्मचौर्ये न क्वापि वर्तते मम मानसम् ॥ १६ ॥

  

राज्ञानेन तदीयपूर्विकनृपैः कृच्छेण संपादिते

वित्तादौ क्रियमाणचौर्यकरणे दोषप्रसक्तेर्भयात् ।

चिन्ता मे समुपागता भवति चेदत्रस्थनिध्यादिषु

ग्राह्यांशः करवाणि चौर्यमधुना नो चेद्गमिष्याम्यहम् ॥ १७ ॥

  

निध्यञ्जनं तव करे स्थितं चेत्तेन वीक्ष्यताम् ।

निधिस्त्वया न स्थितं चेत्तव दास्ये ऽहमञ्जनम् ॥ १८ ॥

  

इति तस्य वचः श्रुत्वा स महीपालपुंगवः ।

सविनीतमिदं वाक्यं प्राह प्रहसिताननः ॥ १९ ॥

  

अदृश्यदृश्याञ्जनमेकमस्ति

मदीयहस्ते ऽद्य महीसुरेड्य ।

न दिश्यते तेन निधिः कदाचि-

द्यतः पृथिव्यान्तरितः समन्तात् ॥ २० ॥

  

भूमेरूर्ध्वचरत्प्राणिचयादृश्यत्वसंभवे ।

तदृश्यत्वैकविषये समर्थं मामकाञ्जनम् ॥ २१ ॥

  

इति तस्य वचः श्रुत्वा स्वाञ्जनं प्रददावथ ।

उभावप्यञ्जनं धृत्वा दृग्वीक्ष्यैकाग्रमीयतुः ॥ २२ ॥ अ

  

थ भूमेरधोभागे भास्वरं भवनोत्तमम् ।

विलोक्य तद्वारि गतौ तावुभावतिवेगतः ॥ २३ ॥

  

तत्र द्वौ राक्षसौ दृष्ट्रा महामुसलपाणिनौ ।

भीते राज्ञि तमाश्वास्य विप्रो हुंकारमात्रतः ॥ २४ ॥

  

तौ दूरीकृत्य वेगेन यातुधानौ ततः परम् ।

अगुलीस्पर्शमात्रेण कवाटोद्धाटने कृते ॥ २५ ॥

  

तत्रैका राक्षसी घोरा खड्गपाणिरदृश्यत ।

मुष्टिप्रहारेणैवाशु तां हत्वान्तः प्रविष्टवान् ॥ २६ ॥

  

तत्रोत्तुङ्गे चतुष्पीठे काञ्चने रत्नशोभिते ।

वितानतोरणोपेते चतुर्दीपविराजिते ॥ २७ ॥

  

महतीं पिठरीमेकां डोलायामधिरोपिताम् ।

राज्ञा साकं विलोक्याशु स्वाङ्गुल्या तामताडयत् ॥ २८ ॥

  

तावन्मात्रेण सा सम्यग्बभूवोद्घाटिता क्षणात् ।

विप्रेण भूभुजा चापि तदन्तर्वीक्षिते सति ॥ २९ ॥

  

तत्र शीर्षत्रयोपेतः कश्चित्कृष्णमहाफणी ।

मण्डलीकृत्य कुपितः फणास्फालनपूर्वकम् ॥ ३० ॥

  

भस्मप्रक्षेपणाच्छान्तकोपे तस्मिन्नहीश्वरे ।

बहुदूरं गतवति पिठरी तां व्यलोकयत् ॥ ३१ ॥

  

तत्रानर्घमणिप्रोतनानाभरणभासुरे ।

भाजनत्रितयं सूक्ष्मं दान्तमालोक्य विस्मितः ॥ ३२ ॥

  

करेणादाय चोद्धाट्य तदन्तर्वीक्षिते सति ।

तत्र तत्रैकमेकं तु रत्नमैक्षत्सपत्रकम् ॥ ३३ ॥

  

तानि रत्नानि चादाय तस्मिन्भूपे च पश्यति ।

स पठित्वा स्वयं पूर्वं त्रीणि पत्राणि तानि च ॥ ३४ ॥

  

तद्वाचककथां पश्चान्महासंतोषसंयुतः ।।

राज्ञे निवेदयामास धर्मसंग्रहिसंज्ञकः ॥ ३५ ॥

  

सखे त्वं शृणु राजर्षेर्धर्मकेतोर्महात्मनः ।

प्रागासीन्मलकूटस्थो वंशे कश्चिन्महीपतिः ॥ ३६ ॥

  

वीरबाहुरिति ख्यातो भुवि विख्यातकीर्तिमान् ।

यस्याश्वमेधैरसकृत्सर्वे देवाः सुतर्पिता: ॥ ३७ ॥

  

तस्याश्वमेधे दशमे जिष्णुपाशिधनाधिपैः ।

समर्पितानि रत्नानि त्रीण्येतानि सभान्तरे ॥ ३८ ॥

  

तत्रैन्द्रं क्षुत्पिपासादिहरमेतन्निरन्तरम् ।

वारुणं गुल्मकुष्ठादिसर्वरोगहरं त्विदम् ॥ ३९ ॥

  

कौबेरमिदमाख्यातं समस्तैश्वर्यदायकम् ।

इत्येतत्पत्रिकोद्भूतवाचकोदन्त ईरितः ॥ ४० ॥

  

यदत्र रत्नत्रितये क्षुत्तृडार्तिविमोचनम् ।

ऐन्द्रं तदिदमेकं मे तिष्ठत्विति समग्रहीत् ॥ ४१ ॥

  

शुक्रनक्षत्रसंकाशद्वात्रिंशन्मौक्तिकाञ्चितः ।

द्वात्रिंशत्कोटिनिष्का? हारोऽयं तव तिष्ठतु ॥ ४२ ॥

  

अन्यत्सर्वमिदं तावदस्यैव वसुधापतेः ।

तिष्ठत्विति वदन्नेव तेन साकं बहिर्गतः ॥ ४३ ॥

  

कियदूरं ततो गत्वा राजा ब्राह्मणमब्रवीत् ।

चौर्यविद्यागुरुर्भूत्वा सम्यक्पालय मामिति ॥ ४४ ॥

  

तथास्त्विदानीं त्वं गच्छ प्रातरागच्छ मेऽन्तिकम् ।

ब्राह्मो मुहूर्तः संप्राप्तः स्नानार्थं गम्यते मया ॥ ४५ ॥

  

अत्युच्चाम्रद्रुमोपेतं यदग्रे दृश्यते गृहम् ।

तदिदं मम वेश्मेति जानीहि नितरां सखे ॥ ४६ ॥

इत्युक्त्वा स्वगृहं प्राप्य पत्न्यै वृत्तान्तमब्रवीत् ।

सापि श्रुत्वा महानन्दाद्भर्तारं परिषस्वजे ॥ ४७ ॥

  

अथ स्वालयमागत्य राज्ञि पर्यङ्कमीयुषि ।

द्वारपालादयः सर्वे प्रबुध्य भयविह्वलाः ॥ ४८ ॥

  

सर्वत्र विवृतद्वारं राजवेश्म निरीक्ष्य ते ।

कुड्यचित्राणीव तूष्णीं निश्चेष्टा अभवन्क्षणम् ॥ ४९ ॥

  

अथार्भाटध्वनिं श्रुत्वा सर्वत्र पुरपालकाः ।

राजाधिकारिणश्चापि सायुधाः समुपागमन् ॥ ५० ॥

  

कथं चोरः समायातः किं किं वा तेन चोरितम् ।

सर्वेषामीदृशी सुप्तिः क्वचिदप्यभवत्पुरा ॥ ५१ ॥

  

अनिवेदितमेतत्स्यात्क्षणार्धं नो महीपतिः ।

संक्रुद्धो घातयेत्सर्वान्दवाग्निर्विपिनं यथा ॥ ५२ ॥

  

इत्यन्योन्यं प्रजल्पन्तः कोपभीतिसमन्विताः ।

चोरागमनसंकेतभेरी जघ्नुर्मुहुर्मुहुः ॥ ५३ ॥

  

भेर्यां तु हन्यमानायां चतुरङ्गबलैः सह ।

सेनापतिं पुरस्कृत्य मन्त्रिणश्च समागमन् ॥ ५४ ॥

  

एककालोत्पन्ननानाकर्णध्वनिसुपूरितम् ।

बभौ तदा राजगृहं वीचिशब्दैरिवार्णवः ॥ ५५ ॥

अरुणोदयवेलायां युगपत्कण्ठनिर्गतैः ।

जनकोलाहलैर्भेरीनिनादैर्वीरगर्जितैः ॥ ५६ ॥

  

संताडित इवोर्वीशः समुत्थाय जवाबहिः ।

निर्गत्य मुक्तादामादिशोभितायां समन्ततः ॥ ५७ ॥

  

सभायां हेमकुप्तायां नवरत्नविनिर्मितम ।

सिंहासनमुपाविश्य रेजे मध्यंदिनार्कवत् ॥ ५८ ॥

  

किमेतदिति पप्रच्छ स्वयमज्ञातवानिव ।

मन्त्रिणो वदनं वीक्ष्य सोऽपि कृच्छ्रादवोचत ॥ ५९ ॥

  

चोरागमनवृत्तान्तं कवाटोद्धाटनादिकम् ।

श्रुत्वा कोपाग्निना सर्वान्निर्दहन्निव चक्षुषा ॥ ६० ॥

  

ततो दीर्घ विनिःश्वस्य हस्ते हस्तं प्रवेश्य च ।

मेघगंभीरया वाचा प्राह मन्त्रिणमग्रतः ॥ ६१ ॥

  

सुमते दुर्मतिस्त्वं हि त्वां विश्वस्य स्थिते मयि ।

कथं त्वया नैव कृतं चोरनिग्रहणादिकम् ॥ ६२ ॥

  

मुहूर्तमात्राच्चोरोऽयं दण्डितो न भवेद्यदि ।

शीरस्तव पतेद्भूमौ पक्वतालफलादिवत् ॥ ६३ ॥

  

प्रविश्यान्तर्गहं शीघ्रं तत्र किं किं न विद्यते ।

किं किमस्तीत्यादि सर्वं ज्ञात्वागच्छ ममान्तिकम् ॥ ६४ ॥

इत्याज्ञप्तः क्षितीशेन मन्त्री सुमतिसंज्ञकः ।

वेगादन्तःपुरं सर्वमेक एव परीक्ष्य च ॥ ६५ ॥

  

क्षोणीगृहमथाविश्य पिठर्यन्तर्निवेशितम् ।

भाजनत्रितयं दान्तं कुक्कटाण्डप्रमाणकम् ॥ ६६ ॥

  

दृष्ट्वा करेण संगृह्य तदन्तर्वीक्षिते सति ।

द्वयोस्तदा त्वेकमेकं रत्नमेकत्र शून्यताम् ॥ ६७ ॥

  

अवलोक्यातिहृष्टः संस्तद्रनयुगलं स्वयम् ।

आदाय स्वकटीशाट्यां योजयन्नाययौ जवात् ॥ ६८ ॥

  

अथ राजानमासाद्य साञ्जलिः प्राह वञ्चकः ।

कोऽपि वास्यां महाराज पुर्यां चोरोऽस्ति कश्चन ॥ ६९ ॥

  

निगूढश्च महादुष्टो महासाहसिकाग्रणीः ।

अन्वेष्यदण्डनीयो हि नो चेद्राष्ट्रं विनाशयेत् ॥ ७० ॥

  

अन्तःपुरान्तर्गेहेषु श्रीभण्डारेषु वा प्रभो ।

तदन्यत्र च सर्वत्र न किंचिदपि चोरितम् ॥ ७१ ॥

  

किंतु भूमीगृहे तावत्पृथिव्यामस्ति भूपते ।

त्रितयं दान्तपात्राणां तत्र नान्यन्निरीक्षितम् ॥ ७२ ॥

  

उद्घाटिततयैवास्ते भाजनत्रयमद्य तत् ।

केनापि हेतुना नैव धारापि परिदृश्यते ॥ ७३ ॥

तत्र स्थितं वा यत्किंचित्पूर्वं न स्थितमेव वा ।

न जाने ऽहं महाराज वैचित्र्यमिह दृश्यते ॥ ७४ ॥

  

इत्युक्तं मन्त्रिणा राजा श्रुत्वाशनिसमं वचः ।

अहो तस्करितं वेगात्केन तद्रत्नयुग्मकम् ॥ ७५ ॥

  

चोरान्तरस्यागमने नावकाशोऽत्र विद्यते ।

इति क्षणं विचार्याथ मन्त्रिणैवेति निश्चयम् ॥ ७६ ॥

  

कृत्वा साकं तेन पश्चात्स्वयमन्तःप्रविश्य च ।

अदृष्ट्वा त्रीणि रत्नानि चिन्तार्णोधौ निमग्नवान् ॥ ७७ ॥

  

चिन्ताग्निज्वालया तप्तसमस्तावयवस्ततः ।

क्रोधेन महताविष्टः सिंहासनमधिष्ठितः ॥ ७८ ॥

  

प्रेषयामास चतुर: किंकरान्वेत्रपाणिनः ।

धर्मसंग्रहिसंज्ञस्य विप्रस्यानयनेच्छया ॥ ७९ ॥

  

ते गत्वा तस्य सदनं क्रौर्यादेवं वचोऽब्रुवन् ।

दुर्बुद्धे त्वां महाराजो द्रष्टुमौत्कल्यवानिति ॥ ८० ॥

  

इति धाय॑वचः श्रुत्वा ज्ञात्वा तत्समयोचितम् ।

तेनैव मणिना साकं राजालयमथाविशत् ॥ ८१ ॥

  

तत्र सिंहासनारूढं क्रुद्धं वैवस्वतोपमम् ।

विप्रो ददर्श राजानं मन्त्रिभिः परिवारितम् ॥ ८२ ॥

  

सोऽपि राजा विलोक्यैनं चक्षुषा प्रदहन्निव ।

मन्त्रिमध्ये महातेजा वचनं चेदमब्रवीत् ॥ ८३ ॥

  

कस्त्वं चोरवदाभासि किं किं वा चोरितं त्वया ।

सत्यं वदसि चेत्त्वां तु न वधिष्याम्यसंशयः ॥ ८४ ॥

  

इति तगिरमाकर्ण्य धैर्यमालम्ब्य यत्नतः ।

पितृपादाब्जयुगलं ध्यात्वेदं वाक्यमब्रवीत् ॥ ८५ ॥

  

नाहं प्राचीनचोरोऽस्मि महाराजशिखामणे ।

न चान्यत्र क्वचिदपि मया चौर्यमनुष्ठितम् ॥ ८६ ॥

  

किंतु पूर्वेधुरेवार्धरात्रे तावकमन्दिरे ।

केनाप्येकेन चोरेण सह चौर्यं मया कृतम् ॥ ८७ ॥

  

किं वा तदिति चेदृच्मि शृणु राजेन्द्रशेखर ।

भवत्कोशागारमध्ये भूम्यन्तरितवेश्मनि ॥ ८८ ॥

  

दिव्याञ्जनप्रयोगेण तत्र गत्वा निरीक्षिते ।

दान्तपात्रत्रये रत्नत्रितयं दृष्टवानहम् ॥ ८९ ॥

  

पत्रिकात्रितयं चासीत्तत्तत्पात्रान्तरस्थितम् ।

गम्भीरशब्दार्थयुतदिव्यवाचकरितम् ॥ ९० ॥

  

तत्पठित्वाशु तद्रत्नत्रयमाहात्म्यपूर्वकम् ।

मया ज्ञातो युष्मदीयमूलकूटस्थवैभवः ॥ ९१ ॥

  

मूलकूटस्थाश्वमेधे शक्राप्पतिधनाधिपैः ।

समर्पितस्य तद्रत्नत्रयस्य महिमादिकम् ॥ ९२ ॥

  

पत्रिकात्रयमेवाशु तत्ते व्यक्तीकरिष्यति ।

रत्नत्रितयमध्ये तु क्षुत्तृडार्तिविमोचकम् ॥ ९३ ॥

  

एकं रत्नं मयानीतं युगलं तत्र तिष्ठति ।

अथ तद्रत्नलाभेन भवानारोग्यसंपदौ ॥ ९४ ॥

  

लब्ध्वा मोदिष्यते चापि क्षुत्तृड्ढीनोऽस्मि चाप्यहम् ।

मद्क्तवाचके तावदेतस्मिन्नृपसत्तम ॥ ९५ ॥

  

असत्यलवलेशांशस्यास्पदो नैव विद्यते ।

इत्युक्त्वा सोऽभवत्तूष्णीं राजाप्याश्चर्यमाययौ ॥ ९६ ॥

  

तथापि रत्नापगमात्खिन्नो भूत्वा स भूपतिः ।

सनीतिकमिदं वाक्यमूचे वाक्यविशारदः ॥ ९७ ॥

  

पत्रिकात्रितयास्तित्वे त्वद्वाक्यं सत्यमेव हि ।

नो चेदसत्यमेवैतत्किंचानेनैव मन्त्रिणा ॥ ९८ ॥

  

मदाज्ञयाधुना तत्र गत्वाश्वत्रागतेन तु ।

पत्रिकात्रितयस्यापि रत्नानां त्रितयस्य च ॥ ९९ ॥

  

वार्तापि नोक्ता दान्तानां पात्राणां त्रितयादृते ।

मयापि वीक्षितं तत्र गत्वा रत्नद्वयं न हि ॥ १०० ॥

  

किमेतस्योत्तरं दातुं सम्यक् संचिन्तितं त्वया ।

यथार्थं वद नो चेत्त्वां ध्वंसयिष्याम्यसंशयः ॥ १०१ ॥

  

इति राज्ञो वचः श्रुत्वा महाधीरः स भूसुरः ।

सयुक्तिकं वचः प्राह निर्भयो मतिमत्तया ॥ १०२ ॥

  

मया च मन्त्रिभिः साकं पौरैरन्यजनैरपि ।

त्वयि राजेन्द्र कोशागारं समेत्य स्थिते सति ॥ १०३ ॥

  

पत्रिकात्रयवीक्षायाः परं तत्रैव भूमिप ।

रत्नद्वयस्य लाभोऽपि भवेदेव न संशयः ॥ १०४ ॥

  

येन केन प्रकारेणाप्यलब्धे रत्नयुग्मके।

चोरदण्डेन मां राजन् सम्यग्दण्डितुमर्हसि ॥ १०५ ॥

  

यदीतरैरपहृतं स्याच्चेत्तद्रनयुग्मकम् ।

तानेव हत्वा दुर्वृत्तान्मां विमोचय भूपते ॥ १०६ ॥

  

इति तगिरमाकर्ण्य राजा संतोषसंयुतः ।

तथैवास्त्विति वाग्दानं कृत्वा तेन च मन्त्रिणा ॥ १०७ ॥

  

पौरादिभिश्च सहितः कोशागारं प्रविश्य च ।

पिठय॑न्तर्वीक्षिते तु पत्रिकात्रयमैक्षत ॥ १०८ ॥

  

पत्रिकापठनाद्राज्ञः सर्वेषामपि मन्त्रिणाम् ।

संतुष्टिरभवत्सम्यक् तस्मिन्विप्रे तथापि च ॥ १०९ ॥

  

रत्नद्वयस्यापगमात्खेदं चासीन्महत्तरम् ।

तदा मन्त्री तु सुमतिर्दीधैं निःश्वस्य कोपतः ॥ ११० ॥

  

निश्वस्य. राज्ञो वदनमालोक्य सर्वेषामुपतिष्ठताम् ।

स्वचौर्याच्छादनार्थाय धाष्टादेवं वचो ऽब्रवीत् ॥ १११ ॥

  

महाजगद्वञ्चको ऽसौ ब्राह्मणो वधमर्हति ।

यतः स्वचौर्यं तेनैव सम्यगङ्गीकृतं प्रभो ॥ ११२ ॥

  

चोरवाक्यं न विश्वास्यं त्वया राजर्षिसत्तम ।

रत्नत्रयं चापहृत्य मिथ्यावादं करोत्यसौ ॥ ११३ ॥

  

एनं प्रबलचोरं त्वं न वधिष्यसि चेन्नृप ।

चोराणां विषयो भूयात्तवायं देश उत्तमः ॥ ११४ ॥

  

इत्युक्ते मन्त्रिवचने केषांचित्संमते सति ।

स विप्रो वचनं प्राह राजानं वीक्ष्य धार्मिकम् ॥ ११५ ॥

  

एकरत्नापहारेण सर्वरत्नहरोऽस्म्यहम् ।

मन्त्रिवाचा न संदेहो तद्वाक्येनैव हेतुना ॥ ११६ ॥

  

मां वधिष्यसि चेत्कामं तथैवास्तु न संशयः ।

किं च विज्ञापितव्यं मे किंचिदस्ति त्वदग्रतः ॥ ११७ ॥

  

शुद्धवद्भाषमाणस्य मन्त्रिणोऽस्य महीपते ।

सर्वाङ्गशोधनं कृत्वा ततो मां हन्तुमर्हसि ॥ ११८ ॥

  

यन्मया चोरितं रत्नं तदिदं पश्य भूमिप ।

इति राजकरे दत्त्वा पुनरप्याह तं नृपम् ॥ ११९ ॥

  

एतद्रत्नसमं रत्नद्वयं तद्यत्र दृश्यते ।

त्वया स वध्यो राजेन्द्र प्राणविश्वासवानपि ॥ १२० ॥

  

एकाकिना गतवता कोशागारं पुरैकदा ।

चोरितं व्यक्तमासीच्चेदनेनैव हि मन्त्रिणा ॥ १२१ ॥

  

अयं तु चोरवद्दण्ड्यो नो चेद्दण्ड्यो ऽहमेव हि ।

दैवादस्यैव वध्यत्वं भूयाच्चेत्तदनन्तरम् ॥ १२२ ॥

  

मन्त्रित्वघटकीभूता कस्मिन्वा तावकी कृपा ।

इति तद्यौक्तिकवचः श्रुत्वाथो धर्मिको नृपः ॥ १२३ ॥

  

किंकरांश्वतुरो वीक्ष्य दृप्तशार्दूलविक्रमान् ।

आज्ञापयदयं मन्त्री भवद्भिः शोध्यतामिति ॥ १२४ ॥

  

ते रौद्राकारकोपेन दुर्निरीक्ष्याक्षिवीक्षणाः ।।

सर्वाङ्गशोधनं कर्तुं मन्त्रिणः प्रारभंस्तदा ॥ १२५ ॥

  

आपादमस्तकममुष्य समस्तमङ्गं

संशोध्य ते कटिपटान्तरलीयमानम् ।

निर्दोषरत्नयुगलं तदतिप्रकाश

माहृत्य भूपतिकरे प्रददुः सभायाम् ॥ १२६ ॥

  

आलोक्य संसदि पुरार्पितरत्नतुल्यं

तद्रनयुग्ममवनीपतिरात्तहर्षः ।

आलिङ्ग्य विप्रमवदन्मम मन्त्रिवर्यः

साक्षात्त्वमेव तव रत्नमिदं तवैव ॥ १२७ ॥

  

अथ मन्त्रिणमाबद्ध्वा सर्ववीथीषु भूपतिः ।

चौर्यं प्रकटयामास वाद्यघोषेण भूयसा ॥ १२८ ॥

  

कारयित्वा चित्रवधं तस्य दुर्मन्त्रिणो नृपः ।

विप्रं तं मन्त्रिणं कृत्वा स्वास्थान्यां संन्यवेशयत् ॥ १२९ ॥

  

भेरीकाहलपूर्ववाद्यनिनदैभिन्दन्नभोमण्डलं

दिव्यान्दोलिकचामरादिविलसन्मूर्तिः स विप्रात्मज

शूरैरायुधपाणिभिर्भटवरैः संवीतपार्थो महा-

वीथ्यां भूरिविभूषणो निजगृहं गन्तुं प्रतस्थे तदा ॥ १३० ॥

  

अग्रवर्णनिकरैरभिष्टुतः

स्वस्तिमङ्गलवचोभिरालयम् ।

प्राप्य नैजमथ पूर्वजादिका

नभ्यवन्दत महाकुतूहली ॥ १३१ ॥

  

तत्क्षणे निजगृहं महोन्नतं

हेमरत्नरुचिरध्वजशोभम् ।

कारितं सपदि शिल्पिवरेण्यै

रध्युवास स कलत्रसुताढ्यः ॥ १३२ ॥

  

प्राचेतसेन मणिना नृपतेस्तदानी

मव्याधि गात्रमभवन्मदनप्रकाशम् ।

कौबेररत्नविभवेन च तस्य संप

त्संपूर्तिरन्वहमहो सदने समिन्धे ॥ १३३ ॥

  

राज्यं मन्त्रिवशं कृत्वा राजा संपूर्णमानसः ।

अश्वमेधादिकान्यज्ञान्कृत्वा धर्मपरायणः ॥ १३४ ॥

  

अध्यात्मज्ञानसंसिद्धराजयोगैकनिष्ठया ।

अमनस्कपदानन्दमवाप्याभूत्सुनिर्वृतः ॥ १३५ ॥

  

क्षुद्बाधादिविहीनतामुपगतो मन्त्री सदाह्लादवान्

पुत्रादीनुपलभ्य सद्गुणवतः पत्न्यां कलाकर्षणात् । योगाद्भूपतिराज्यभारविषयव्यापारकालेष्वपि

स्वात्मारामतया स्थितोऽनुपमितप्रख्यातिरासीद्भुवि ॥ १३६ ॥

  

धर्मसंग्रहिचौर्यं तच्छ्रुत्वा चोरा भुवि स्थिताः ।

लज्जिता एव सुतरां तत्यजुश्चौर्यचिन्तनम् ॥ १३७ ॥

  

मनुमान्धातृपूर्वाणां राज्यभारो यथा पुरा ।

तथा बभौ राज्यभारो धर्मकेतोर्महीपतेः ॥ १३८ ॥

  

तौ हि मन्त्रिमहीपालौ चिरं स्थित्वा महीतले ।

पुत्रार्पितश्रियौ सन्तौ कैलासं प्रापतुः समम् ॥ १३९ ॥

  

इत्येवंविधवृत्तान्तधर्मचौर्यरसायनम् ।

रसिकानां नृणामस्तु मुदे मङ्गलदायकम् ॥ १४० ॥

  

इति श्रीधर्मचौर्यरसायनग्रन्थे तृतीयाश्वासः ।

शुभमस्तु । हरि: ॐ ।

श्रीसिंहलापुरीसुब्बरायकोविदसूनुना ।

धर्मराजेन लिखितं धर्मचौर्यरसायनम् ॥

ॐ । आहत्य श्लोकसंख्या २७५ – श्री

  

