+++
title = "000 K.N.RAMESH"

+++
[[K.N.RAMESH	2021-01-25, 18:51:13 [Source](https://groups.google.com/g/samskrita/c/uRFkTLtTm0w)]]



॥श्रीसदाशिवेन्द्रस्तवः॥

परतत्त्वलीनमनसे

प्रणमद्भवबन्धमोचनायाशु ।

प्रकटितपरतत्त्वाय

प्रणतिं कुर्मः सदाशिवेन्द्राय ॥ १ ॥

  

परमशिवेन्द्रकराम्बुज-

सम्भूताय प्रणम्रवरदाय ।

पदधूतपङ्कजाय

प्रणतिं कुर्मः सदाशिवेन्द्राय ॥ २ ॥

  

विजननदीकुञ्जगृहे

मञ्जुलपुलिनैकमञ्जुतरतल्पे ।

शयनं कुर्वाणाय

प्रणतिं कुर्मः सदाशिवेन्द्राय ॥ ३ ॥

  

कामाहिद्विजपतये

शमदममुखदिव्यरत्नवारिधये ।

शमनाय मोहविततेः

प्रणतिं कुर्मः सदाशिवेन्द्राय ॥ ४ ॥

  

नमदात्मबोधदाया-

रमते परमात्मतत्त्वसौधाग्रे ।

समबुद्धयेऽश्महेम्नोः

प्रणतिं कुर्मः सदाशिवेन्द्राय ॥ ५ ॥

  

गिलिताविद्याहाला-

हलहतपुर्यष्टकाय बोधेन ।

मोहान्धकाररवये

प्रणतिं कुर्मः सदाशिवेन्द्राय ॥ ६ ॥

  

शममुखषट्कमुमुक्षा-

विवेकवैराग्यदाननिरताय ।

तरसा नतजनततये

प्रणतिं कुर्मः सदाशिवेन्द्राय ॥ ७ ॥

  

सिद्धान्तकल्पवल्ली-

मुखकृतीकर्त्रे कपालिभक्तिकृते ।

करतलमुक्तिफलाय

प्रणतिं कुर्मः सदाशिवेन्द्राय ॥ ८ ॥

  

तृणपङ्कलिप्तवपुषे

तृणतोऽप्यधरं जगद्विलोकयुते ।

वनमध्यविहरणाय

प्रणतिं कुर्मः सदाशिवेन्द्राय ॥ ९ ॥

  

निगृहीतहृदयहरये

प्रगृहीतात्मस्वरूपरत्नाय ।

प्रणताब्धिपूर्णशशिने

प्रणतिं कुर्मः सदाशिवेन्द्राय ॥ १० ॥

  

अज्ञानतिमिररवये

प्रज्ञानाम्भोधिपूर्णचन्द्राय ।

प्रणताघविपिनशुचये

प्रणतिं कुर्मः सदाशिवेन्द्राय ॥ ११ ॥

  

मतिमलमोचनदक्ष-

प्रत्यग्ब्रह्मैक्यदाननिरताय ।

स्मृतिमात्रतुष्टमनसे

प्रणतिं कुर्मः सदाशिवेन्द्राय ॥ १२ ॥

  

निजगुरुपरमशिवेन्द्र-

श्लाघितविज्ञानकाष्ठाय ।

निजतत्त्वनिश्चलहृदे

प्रणतिं कुर्मः सदाशिवेन्द्राय ॥ १३ ॥

  

प्रविलाप्य जगदशेषं

परिशिष्टाखण्डवस्तुनिरताय ।

आस्यप्राप्तान्नभुजे

प्रणतिं कुर्मः सदाशिवेन्द्राय ॥ १४ ॥

  

उपधानीकृतबाहुः

परिरब्धविरक्तिरामो यः ।

वसनीकृतखायास्मै

प्रणतिं कुर्मः सदाशिवेन्द्राय ॥ १५ ॥

  

सकलागमान्तसार-

प्रकटनदक्षाय नम्रपक्षाय ।

सच्चित्सुखरूपाय

प्रणतिं कुर्मः सदाशिवेन्द्राय ॥ १६ ॥

  

द्राक्षाशिक्षणचतुर-

व्याहाराय प्रभूतकरुणालय ।

वीक्षापावितजगते

प्रणतिं कुर्मः सदाशिवेन्द्राय ॥ १७ ॥

  

योऽनुत्पन्नविकारो

बाहौ म्लेच्छेन छिन्नपतितेऽपि ।

अविदितममतायास्मै

प्रणतिं कुर्मः सदाशिवेन्द्राय ॥ १८ ॥

  

न्यपतन्सुमानि मूर्धनि

येनोच्चरितेषु नामसूग्रस्य ।

तस्मै सिद्धवराय

प्रणतिं कुर्मः सदाशिवेन्द्राय ॥ १९ ॥

  

यः पापिनोऽपि लोकां-

स्तरसा पुण्यनिष्ठाग्र्यान् ।

करुणाम्बुराशयेऽस्मै

प्रणतिं कुर्मः सदाशिवेन्द्राय ॥ २० ॥

  

सिद्धेश्वराय बुद्धेः

शुद्धिप्रदपादपद्मनमनाय ।

बद्धौघमोचकाय

प्रणतिं कुर्मः सदाशिवेन्द्राय ॥ २१ ॥

  

हृद्याय लोकविततेः

पद्यावलिदाय जन्ममूकेभ्यः ।

प्रणतेभ्यः पदयुगले

प्रणतिं कुर्मः सदाशिवेन्द्राय ॥ २२ ॥

  

जिह्वोपस्थरतान-

प्याह्वोच्चारेण जातु नैजस्य ।

कुर्वाणाय विरक्तान्

प्रणतिं कुर्मः सदाशिवेन्द्राय ॥ २३ ॥

  

कमनीयकामानाकर्त्रे

शमनीयभयापहारचतुराय ।

तपनीयसदृशवपुषे

प्रणतिं कुर्मः सदाशिवेन्द्राय ॥ २४ ॥

  

तारकविद्यादात्रे

तारापतिगर्ववारकास्याय ।

तारजपप्रवणाय

प्रणतिं कुर्मः सदाशिवेन्द्राय ॥ २५ ॥

  

मूकोऽपि यत्कृपा

चेल्लोकोत्तरकीर्तिराशु जायेत ।

अद्भुतचरितायास्मै

प्रणतिं कुर्मः सदाशिवेन्द्राय ॥ २६ ॥

  

दुर्जनदूरायतरां

सज्जनसुलभाय पात्रहस्ताय ।

तरुतलनिकेतनाय

प्रणतिं कुर्मः सदाशिवेन्द्राय ॥ २७ ॥

  

भवसिन्धुतारयित्रे

भवभक्ताय प्रणम्रवश्याय ।

भवबन्धविरहिताय

प्रणतिं कुर्मः सदाशिवेन्द्राय ॥ २८ ॥

  

त्रिविधस्यापि त्यागं

वपुषः कर्तुं स्थलत्रये य इव ।

अकरोत्समाधिमस्मै

प्रणतिं कुर्मः सदाशिवेन्द्राय ॥ २९ ॥

  

कामिनपि जितहृदयं

क्रूरं शान्तं जडं सुधियम् ।

कुरुते यत्करुणास्मै

प्रणतिं कुर्मः सदाशिवेन्द्राय ॥ ३० ॥

  

वेदस्मृतिस्थविद्व-

ल्लक्षणलक्ष्येषु सन्दिहानानाम् ।

निश्चयकृते विहर्त्रे

प्रणतिं कुर्मः सदाशिवेन्द्राय ॥ ३१ ॥

  

बालारुणनिभवपुषे

लीलानिर्धूतकामगर्वाय ।

लोलाय चिति परस्यां

प्रणतिं कुर्मः सदाशिवेन्द्राय ॥ ३२ ॥

  

शरणीकृताय सुगुणै-

श्चरणीकृतरक्तपङ्कजाय ।

धरणीसदृक्क्षमाय

प्रणतिं कुर्मः सदाशिवेन्द्राय ॥ ३३ ॥

  

प्रणताय यतिवरेण्यैर्-

गणनाथेनाप्यहार्यविघ्नहृते ।

गुणदासीकृतजगते

प्रणतिं कुर्मः सदाशिवेन्द्राय ॥ ३४ ॥

  

सहमानाय सहस्राण्य-

पराधान् प्रणम्रजनरचितान् ।

सहस्यैव मोक्षदात्रे

प्रणतिं कुर्मः सदाशिवेन्द्राय ॥ ३५ ॥

  

धृतदेहाय नतावलि-

तूर्णप्रज्ञाप्रदानवाञ्छतः ।

श्रीदक्षिणवक्त्राय

प्रणतिं कुर्मः सदाशिवेन्द्राय ॥ ३६ ॥

  

तापत्रयार्तहृदय-

स्तापत्रयहारदक्षनमनमहम् ।

गुरुवरबोधितमहिमा

प्रणतिं कुर्मः सदाशिवेन्द्राय ॥ ३७ ॥

  

सदात्मनि विलीनहृत्सकलवेदशास्त्रार्थवित्

सरित्तटविहारकृत्सकललोकहृत्तापहृत् ।

सदाशिवपदाम्बुजप्रणतलोकलभ्ये प्रभो

सदाशिवयतेट् सदा मयि कृपामपारां कुरु ॥ ३८ ॥

  

पुरा यवनकर्तनस्रवदमन्दरक्तोऽपि यः

पुनः पदसरोरुहप्रणतमेनमेनोनिधिम् ।

कृपापरवशः पदं पतनवर्जितं प्रापयत्

सदाशिवयतीट् स मय्यनवधिं कृपां सिञ्चतु ॥ ३९ ॥

  

हृषीकहृतचेतसि प्रहृतदेहके रोगकै-

रनेकवृजिनालये शमदमादिगन्धोिज्झते ।

तवाङ्घ्रिपतिते यतौ यतिपते महायोगिराट्

सदाशिव कृपां मयि प्रकुरु हेतुशून्यां द्रुतम् ॥ ४० ॥

  

न चाहमतिचातुरीरचितशब्दसङ्घैः स्तुतिं

विधातुमपि च क्षमो न च जपादिकेऽप्यस्ति मे ।

बलं बलवतां वर प्रकुरु हेतुशून्यां विभो

सदाशिव कृपां मयि प्रवर योगिनां सत्वरम् ॥ ४१ ॥

  

शब्दार्थविज्ञानयुता हि लोके

वसन्ति लोका बहवः प्रकामम् ।

निष्ठायुता न श्रुतदृष्टपूर्वा

विना भवन्तं यतिराज नूनम् ॥ ४२ ॥

  

स्तोकार्चनप्रीतहृदम्बुजाय

पाकाब्जचूडापररूपधर्त्रे ।

शोकापहर्त्रे तरसा नतानां

पाकाय पुण्यस्य नमो यतीशे ॥ ४३ ॥

  

नाहं हृषीकाणि विजेतुमीशो

नाहं सपर्याभजनादि कर्तुम् ।

निसर्गया त्वं दययैव पाहि

सदाशिवेमं करुणापयोधे ॥ ४४ ॥

  

कृतयानया नतावलि-

कोटिगतेनातिमन्दबोधेन ।

मुदमेहि नित्यतृप्त-

प्रवर स्तुत्या सदाशिवाश्वाशु ॥ ४५ ॥

  

॥ इति शृङ्गगिरिजगद्गुरु श्रीश्री सच्चिदानन्दशिवाभिनवनृसिंहभारतीमहास्वामिभिः विरचितः श्रीसदाशिवेन्द्रस्तवः ॥

