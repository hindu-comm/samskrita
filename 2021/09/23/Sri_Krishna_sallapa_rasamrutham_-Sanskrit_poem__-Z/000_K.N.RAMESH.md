+++
title = "000 K.N.RAMESH"

+++
[[K.N.RAMESH	2021-09-23, 17:39:21 [Source](https://groups.google.com/g/samskrita/c/-ZFhjaQOIl4)]]



श्रीकृष्णसंलापरसामृतम्

\*\*\*\*\*\*\*\*\*\*\*\*\*\*\*\*\*\*\*

रोहिणीयशोदासंलापः -:

क्रोडे क्रीडति नन्दनः सुरुचिरः संज्ञां भजस्व प्रिये

सत्यं किं वचनं च ते भगिनि हे बाधा गता मे तनोः।

बाहुभ्यां धर सत्वरं सुतवति स्तन्यं ददस्वादराद्

आगच्छार्भक मेन्तिकं पिब पयः श्रीकृष्णचन्द्रोवतु।।

नन्दयशोदासंलापः -:

श्रीमन् नन्दनृप क्व वा प्रियतम प्रायाहि पश्यात्मजं

हे कान्ते रुचिरो प्रसूततनयो मन्ये प्रसन्नो हरिः।

नोचेत् किं घनसुन्दरो हरिसमः पुत्रो हि मे संभवेत्

सस्नेहं सततं यतस्व दयिते श्रीकृष्णचन्द्रोवतु।।

नन्दप्रजासंलापः -:

जातो मे तनयः प्रजाजनगण प्रायाहि पार्श्वं मम

किं कुर्याद् वद हे सुपुत्रजनक प्रीत्यान्तिके तेखिलः।

आनन्दस्य महोत्सवो भवतु मे राज्यं भृशं नृत्यतु

भुक्त्वा स्वादुरसादिकं च हसतु, श्रीकृष्णचन्द्रोवतु।।

       (व्रजकिशोरत्रिपाठी)

