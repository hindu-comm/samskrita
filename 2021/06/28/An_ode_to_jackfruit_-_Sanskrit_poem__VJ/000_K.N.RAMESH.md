+++
title = "000 K.N.RAMESH"

+++
[[K.N.RAMESH	2021-06-28, 18:46:07 [Source](https://groups.google.com/g/samskrita/c/VJ8DY2UBNv0)]]



Courtesy: Sri.Ramakrishna Pejathayee

  

॥ तस्मै नमो भगवते पनसाय तुभ्यम् ॥

  

योऽन्तः प्रविश्य मम वाचमिमां प्रसुप्तां

सञ्जीवयत्यखिलशक्तिधरः स्वधाम्ना ।

अन्यांश्च हस्तचरणश्रवणत्वगादीन्

प्राणान् नमो भगवते पनसाय तुभ्यम् ॥१॥ (सक्षमायाचनम्)

  

घर्मादपेतकरुणादुरुदाहधर्माद्

वर्षाच्च भूरिविरुवत्सलिलप्रकर्षात् ।

त्रात्वा निजं रसमयानि फलानि दत्से

तत्र त्वदीयमधुरप्रकृतिर्निदानम् ॥२॥

 

बाह्येऽजिरे विधरतोत्कटकण्टकानि

बाह्येतरे च मधुमन्ति फलोत्तमानि ।

सत्यं सनातनमिदं भवता स्फुटं यद्

व्यक्ता भवेन्न वपुषा प्रकृतिर्जनस्य ॥३॥

  

दाक्ष्यं श्रमं च सहनां च धरेन्नृणां य-

स्तेनैव तावकरसो भवतीह लभ्यः ।

सञ्चोदनाय भविनां सुगुणेष्वमीषु

मन्ये स्वयं त्वमवहस्तदिदं स्वरूपम् ॥४॥

  

आमं नु तेमनमुखेषु नियुञ्जते त्वां

पक्वं च पायसमुखेषु लषन्ति लोकाः ।

धन्यस्त्वमेव यदुपैषि दशासु सर्वा-

स्वेवं जनातिशयितां जननार्थवत्ताम् ॥५॥

  

काष्ठैस्तव प्रचलिता भुवि नैकयज्ञाः

पर्णैश्च ते कलशकर्म समेति पूर्तिम् ।

पीठादिकान्यपि भवत्त्वगपेक्षकाणि

प्रेम त्वयि क्रतुभुजामपि वागगम्यम् ॥६॥

  

स्तुत्यानया पनस! नन्द यथार्थगत्या

प्रेष्ठं वरं च वितर त्वमुदारमत्या ।

येनाप्नुयामकृतपुण्यचयैर्दुरापं

त्वां हायनेषु निखिलेषु विना प्रयासम् ॥७॥

  

फलश्रुतिः -

यः स्तोत्रमेतदनघं पठति प्रभाते

भक्त्या समाहितमना नियतेन्द्रियश्च ।

सोयं न याति पनसान्मनुजो वियोगं

जन्मान्तरेष्वपि पुनर्लभतेsपवर्गम् ।।८।।

  

डा. रामकृष्णपेजत्तायः

