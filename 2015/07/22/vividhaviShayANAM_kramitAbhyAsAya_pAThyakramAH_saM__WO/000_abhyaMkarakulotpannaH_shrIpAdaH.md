+++
title = "000 अभ्यंकरकुलोत्पन्नः श्रीपादः"

+++
[[अभ्यंकरकुलोत्पन्नः श्रीपादः	2015-07-22, 08:39:42 [Source](https://groups.google.com/g/samskrita/c/WOe1ixEKkvc)]]



संप्रतिकाले योगोऽभवन्मिलितुं श्रीमन्तं प्रफुल्ल-पण्ड्या-महोदयम् \| अभिभावितोस्मि खलु तस्य विचारैः \| संक्षेपेण तस्य भूमिका एतावता \|  
  
ज्ञातं मानीतञ्च यत् संस्कृतवाङ्मये विविधविषयाणां ज्ञानं निश्चयेन वर्तते \| तथापि यदि कस्यापि विषयस्य अभ्यासाः बालवयसः आरभ्य विश्वविद्यालयीनाभ्यासक्रमेण प्रस्तवनीयाः, कथं भवेत् सः क्रमः केषां पुस्तकानां संहितानां संदर्भग्रन्थानामाधारेण वा \|  
  

ज्ञातं मानीतञ्च यत् गुरुकुलाः आसन् \| तत्र आचार्याः छात्रान् विविधान् विषयान् पाठयन्तः आसन् \| तेषु पाठनेषु क्रमाः अपि आसन्नेव \| पाठनाय संहिताः अप्यासन् \| अप्यस्ति कापि उपलब्धिः कुत्रापि कः सः क्रमः कास्ताः संहिताः एतद्विषये ?  

यद्युपलब्धिर्नास्ति अपि शक्या तेषां पुनर्रचना ?  
  

अधुनापि शालासु, महाविद्यालयेषु विश्वविद्यालयेष्वपि पाठ्यक्रमास्तु सन्त्येव \| तथापि न ज्ञातं कस्य विषयस्य पाठ्यक्रमस्य कस्मिन् स्तरे का संहिता पाठनीया इति \| अपि शक्यमेतद्विधं सङ्कलनम् ?  
  

प्रफुल्ल-पण्ड्या-महोदयेन संचालितेन गुजरातराज्यस्थितेन महुवाग्रामस्थितेन शाश्वत-संस्कृति-प्रतिष्ठानेन कृषिविषयस्य पाठ्यक्रमस्य एका पुस्तिका सिद्धास्ति \|  
  
ज्ञायते यत् सर्वस्मिन् भारतवर्षे द्वादशशताब्दतः एकोनविंशतिशताब्दतावत् सप्तशतवर्षाणि तावत् भास्कराचार्याणां लीलावती-बीजगणितमादयः ग्रन्थाः संहितारूपेण प्रयुक्ताः आसन् \| गणितविषये वैदिकगणितसूत्राण्यपि विख्यातानि सन्ति अधुना \|  

  
अस्ति मत्सार्धमेकं धनञ्जय-देशपाण्डे-महोदयस्य पुस्तकं "वेदेषु विज्ञानम्" इति \|  

आयुर्वेदस्तु एकः वेदः एव इति मानीतः \| अद्यापि पाठ्यतेऽपि \|  
  

आयुर्वेदस्य पाठ्यक्रमस्त्वस्ति \| किं न तस्मात् शरीरशास्त्रस्य आरोग्यशास्त्रस्य प्राथमिकाः विचाराः बालान् शालासु पाठनीयाः ?  
  

संक्षेपतः सङ्कलनानि कर्तव्यानि सन्ति विविधानां विषयाणां क्रमिताभ्यासाय केषु स्तरेषु काः संहिताः पाठनीयाः इति \|  
  

प्रार्थयन्ते सूचनाः विधायकाः टीकाटिप्पण्यश्च \|  

  

सस्नेहम्  
अभ्यंकरकुलोत्पन्नः श्रीपादः ।  
"श्रीपतेः पदयुगं स्मरणीयम् ।"  
  

