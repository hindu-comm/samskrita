+++
title = "000 K.N.RAMESH"

+++
[[K.N.RAMESH	2019-01-14, 20:30:20 [Source](https://groups.google.com/g/samskrita/c/J9T-Po1qVd8)]]



शीतम्  
\*\*\*\*\*  
प्रचण्डशीतं सुखदा रविद्युति  
र्दिवा सुरोम्ना रचितः परिच्छदः।  
शिखी दिनान्ते हरतेखिलं मनो  
निशि प्रियं कम्बलशक्तकर्पटम्।।  
(व्रजकिशोरः)

शीतम् -२  
\*\*\*\*\*\*\*\*  
विरक्तिचेता गृहिणी स्वकर्मणि  
न याति शीतात् परिभीय तल्पतः।  
विभाति वह्निर्यदि पाकमन्दिरे  

जलस्य हैमं ज्वलनायतेधुना।।

शीतम् -३  
\*\*\*\*\*\*\*\*  
प्रातश्च शीतं दिवसेपि शीतं  
छायासु शीतं सदनेषु शीतम्।  
सायं च शीतं रजनौ प्रशीतं  

निशान्तकाले बहुशीतमेव।।

शीतम्  
\*\*\*\*\*\*  
(४)  
क्षेत्रे क्षेत्रे तुहिनपतनात् तूलसंघातशय्या  
क्षौणीहासः कृषिजनयशो वामृतं देवतानाम्।  
शुभ्राभ्रं वा रजतवसनं क्षीरपाथोधिवन्या  

चूर्णालेपो लसति किमुवा जायतेस्मिन् प्रतीतिः।।

शीतम्(श्लेषात्मकम्)  
\*\*\*\*\*\*\*\*\*\*\*\*\*\*\*\*  
(५)  
शून्यस्थाने रुचिरसरला सार्षपी क्षेत्रराजिः  
शैत्यात् तूष्णीं हरितवसना क्षुद्रसाला किशोरी।  
दूराद् दूरं कनकवदनं भाति तस्याः सुरम्यं  
दृष्ट्वा रूपं कवनरसिकस्तद्यशो गायतीह।।  

(व्रजकिशोरः)

शीतविनाशविषये श्रीजगन्नाथसंस्कृतविश्वविद्यालयस्य  
प्राचार्यवरश्रीप्यारीमोहनपट्टनायकगुरुपादप्रदत्तपादपूरणम्

शीतविनाशः  
\*\*\*\*\*\*\*\*\*\*  
ब्राह्मे काले निहतशयनो नित्यकर्माणि कृत्वा  
ब्रह्मानन्दी भजननिरतः पापतापौ निहन्ति।  
योगज्ञाने कृतदृढलयाद् घोरशीतं बिभेति  
प्राणायामे भवति खलु नो शीतभीतः प्रवीणः।।  

(व्रजकिशोरः)

  

शीतम्- ७  
\*\*\*\*\*\*\*\*\*  
शीते बाला किशलयतुला दात्रहस्ता सुबाला  
शस्यार्थं का सरसवदना कृन्तति क्षेत्रनालम्।  
मध्ये मध्ये प्रथमरसभाग्चारुगीतातिसक्ता  
तल्लावण्यं पिबति तरुणः सादरं कण्ठकीर्त्तिम्।।  
(व्रजकिशोरः)  

