+++
title = "000 K.N.RAMESH"

+++
[[K.N.RAMESH	2022-02-19, 18:30:31 [Source](https://groups.google.com/g/samskrita/c/eZcOOo9pY4s)]]



\*यमुना विषरहिता जाता\*

एकदा षड्वर्षीय: श्रीकृष्ण: वृन्दावने यमुनातटम् अगच्छत् । गोपाः अपि तेन सह अगच्छन्। गोपाः पिपासया आकुलाः अभवन् । ते यमुनाजलम् अपिबन्। जलं पीत्वा ते मूर्च्छिताः अभवन् । श्रीकृष्णः तान् मूच्छितान् दृष्ट्वा व्याकुलः अभवत्। वस्तुत: यमुनाजले कालियनागस्य कुण्डम् आसीत्। तेन यमुनाजलं विषज्वालाभिः विषाक्तं जातम् । अनेके खगाः पशवः च तत् जलं पीत्वा मृत्युं प्राप्ताः । वायुः अपि तेन विषयुक्तः अभवत् । तेन वायुना वृक्षाः शुष्काः जाताः यदा श्रीकृष्णः एतत् सर्वम् अपश्यत् सः एकं वृक्षम् आरोहत् । तस्मात्

वृक्षात् सः विषयुक्ते जले अकूर्दत् । कालियनागस्य एकाधिकशतं फणाः आसन्।

सः तान् प्रसार्य कृष्णं प्रहर्तुम् ऐच्छत् । श्रीकृष्णः तस्य फणान् आरुह्य अनृत्यत् ।

कालियनागस्य फणाः शनैः शनैः छिन्नाः भिन्नाः अभवन् । मुखात् रक्तं प्रावहत् ।

सः हस्तौ संयोज्य अवदत्- “भगवन्! वयं नागा: जन्मतः एव विषयुक्ताः । अयं न मम अपराधः। भवान् एव सर्वप्राणिनां प्रभुः । अनुग्रहं करोतु निग्रहं वा " इति। एवं प्रार्थितः श्रीकृष्णः अनुग्रहं कुर्वन् अवदत् “रे दुष्ट! किं न जानासि त्वं यत् तव कारणात् सर्वं जलं विषयुक्तं भवति । इतः कुत्रापि अन्यत्र गच्छ" इति। सर्पः ततः पलायितः । एवं च यमुना विषरहिता जाता।

