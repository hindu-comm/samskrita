+++
title = "012 अभ्यंकरकुलोत्पन्नः श्रीपादः"

+++
[[अभ्यंकरकुलोत्पन्नः श्रीपादः	2014-12-06, 15:59:59 [Source](https://groups.google.com/g/samskrita/c/NInzqM-xzw0)]]



नमांसि !  

  
दृश्यतेभवतः मनसि कापि चिन्ता सञ्जाता ".. ब्राह्मणस्यैव पुनरुपनयनादिसंस्कारविधानं व्यर्थं स्यात्।..."  
  
मम मनसि तु प्रश्नः भवति, उपनयनादनन्तरं ब्राह्मण्यं भवति वा उपनयनस्य पूर्वमपि ब्राह्मणः अस्ति \| मम विचारेण "जन्मना जायते शूद्रः" एतेन विधानेन संस्कारस्य पूर्वं सर्वेऽपि शूद्राः एव \|  
  
उपनयनस्य पूर्वमपि ब्राह्मणः अस्ति ब्राह्मण्यमस्ति चेत् उपनयनस्य पश्चात् किं भवति ?  
  
यतः उपनयनसंस्कारस्य व्रतबन्धः इति अन्यदपि नाम उपनयनसंस्कारेण व्रतबद्धः भवति \| तत्पूर्वं कस्यापि व्रतस्य व्रताचरणस्य बन्धनं न भवति, प्रायः न युक्तमपि, यतः बालकस्य बाल्यवृत्तेः बन्धनम् अयुक्तम् \| तेनैव"गर्भाष्टमे ब्राह्मणमुपनयीत" \| प्रायः अष्टवयःपर्यन्तं बाल्यं इति कश्चित् संकेतः \| सद्यः तु त्रिवर्षाणां बालकाः अपि "ज्युनिअर के जी"-एतद्विधेषु पाठशालासु प्रेष्यन्ते \|सद्यःस्थितौ तदपि न अयुक्तम् \|  
  

मूलतः संस्काराः इति के ? पाषाणमूर्त्यामपि प्राणप्रतिष्ठापनसंस्कारैः देवत्वं स्थाप्यते मन्यते च \| तत्किं न मनुष्यजन्मनि जीवितस्य कस्यापि युक्तसंस्कारैः श्रेयः भवेत् ? कर्णेन प्रायः स्वयंप्रेरणयैव स्वस्य श्रेयः प्राप्तं खलु ? वाल्मीकिः न केनापि "गर्भाष्टमे ब्राह्मणं" उपनीतः \| मुनिः तु अभवत् \|  
  
कस्यापि मनुजस्य केन कारणेन "जन्मना जायते शूद्रः, शूद्र एवेति जीवति" एवं भवेत् ? यस्य कस्यापि मुनित्वं वा ब्राह्मण्यं वा क्षात्रं वा वैश्यत्वं वा, यावत् शक्यं, यावद्युक्तं, तावत् किं न प्राप्यम् ?  
  

एवं सत्यपि सुसंवर्धितस्य शूद्रत्वस्यापि कापि प्रतिष्ठा माननीया \| सात्यकेः वा सञ्जयस्य वा स्वयं भगवतः श्रीकृष्णस्य सारथ्यं तु सुसंवर्धितः सेवाभावः यस्यैव शूद्रत्वमिति अन्यन्नामेति माननीयम् \|  
  

कस्यापि एकः एव वर्णः एवमपि किं मन्तव्यम् ? भगवान् श्रीकृष्णः सारथिभावे शूद्रः सुदर्शनचक्रधारणे क्षत्रियः अर्जुनस्य गीतोपदेशे ब्राह्मणोऽपि \| गीतायाः चतुर्दशे अध्याये स्पष्टमुक्तं "ब्रह्मणो हि प्रतिष्ठाहम्" इति \|



