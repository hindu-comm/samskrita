+++
title = "009 Hnbhat B.R."

+++
[[Hnbhat B.R.	2014-12-05, 17:02:04 [Source](https://groups.google.com/g/samskrita/c/NInzqM-xzw0)]]



प्रश्नस्तावत् न कः शूद्र इति कः ब्राह्मणः इति वा वर्णव्यवस्था  
जातिव्यवस्था वा ब्राह्मणादिचरुर्वर्णानामिति वा।  
तादृशप्रश्नानां बहुधा बहुषु अन्तर्जालपृष्ठेषु यथेष्टमुपलम्भात्।  
  
प्रश्नस्तावत्, यदि संस्कारादेव द्विज इत्युच्यते, तर्हि  
उक्तसंस्कारसंपन्नस्य जातमात्रस्य ब्राह्मणत्वात्, किमर्थं  
  
"गर्भाष्टमे ब्राह्मणमुपनयीत" इत्यादिना आपस्तम्बस्य ब्राह्मणस्यैव  
पुनरुपनयनादिसंस्कारविधानं व्यर्थं स्यात्। षोडशसंस्काराणां  
विधायकधर्मशास्त्रस्यैव व्यर्थत्वात्, सर्वोऽपि जन्मना शूद्रो भवति, तस्य  
सर्वस्यापि गर्भाधानादिसंस्कारविधानात् धर्मशास्त्रस्यैव उत्सादनं भवेत्।  
  
अध्यापनमध्ययनं यजनं याजनं तथा । दानं प्रतिग्रहं चैव  
ब्राह्मणानामकल्पयत् ॥ Ms.1.88;3.65. ) इति मनुवचनमपि स्वस्वकर्मविधायकं,  
दयादाक्षिण्यादयो ब्राह्मणस्यैव न, शूद्रस्यापि संभवात्, तथा  
वर्णानुसारेण विभागोऽपि व्यर्थ एव। अर्थशास्त्रे कौटिल्यः ---  
  
01.3.05 स्वधर्मो ब्राह्मणस्य अध्ययनं अध्यापनं यजनं याजनं दानं प्रतिग्रहश्च  
01.3.06 क्षत्रियस्याध्ययनं यजनं दानं शस्त्राजीवो भूतरक्षणं च  
01.3.07 वैश्यस्याध्ययनं यजनं दानं कृषिपाशुपाल्ये वणिज्या च  
01.3.08 शूद्रस्य द्विजातिशुश्रूषा वार्त्ता कारुकुशीलवकर्म च  
01.3.09 गृहस्थस्य स्वधर्माजीवः तुल्यैरसमान.ऋषिभिर्वैवाह्यं  
ऋतुगामित्वं देवपित्र्ऽतिथिपूजा भृत्येषु त्यागः शेषभोजनं च  
01.3.10 ब्रह्मचारिणः स्वाध्यायो अग्निकार्याभिषेकौ भैक्षव्रतित्वं  
आचार्ये प्राणान्तिकी वृत्तिः तद्ऽभावे गुरुपुत्रे स-ब्रह्मचारिणि वा  
01.3.11 वानप्रस्थस्य ब्रह्मचर्यं भूमौ शय्या जटाऽजिनधारणं  
अग्निहोत्राभिषेकौ देवतापित्र्ऽतिथिपूजा वन्यश्चाहारः  
01.3.12 परिव्राजकस्य जित इन्द्रियत्वं अनारम्भो निष्किञ्चनत्वं  
सङ्गत्यागो भैक्षव्रतं अनेकत्रारण्ये च वासो बाह्याभ्यन्तरं च शौचम्  
01.3.13 सर्वेषां अहिंसा सत्यं शौचं अनसूय आनृशंस्यं क्षमा च  
  
इति वर्णाश्रमधर्मान् साधारणधर्मांश्च पृथगेव प्रत्यपादयत्।  
अहिंसादिधर्माणां सर्ववर्ण-सर्वाश्रम-साधारण्येन प्रतिपादयति, न तु  
तपोमात्रं ब्राह्मणस्य धर्म इति वा अहिंसादिर्वा ब्राह्मणस्य धर्मा इति  
वा।  
  
एवं स्तिते, जन्मना जातस्य शूद्रस्य, गर्भाष्टमे कथं ब्राह्मणत्वावाप्ति,  
उपनयनसंस्कारार्थमिति भवता एव उत्तरं दीयताम्?  
कथं न धर्मशास्त्रादीनाम्, जातस्य्य दशमेऽहनि, नामकरण,  
चवलादिसंस्कारविधानादीनां व्यर्थता न स्यात्। दशमेऽहनि, कस्यापि  
तपश्चरणस्य वा अहिंसा, अस्तेयादि साधारणधर्माणां वानुष्ठाने कथ शक्ति?  
इति आपस्तम्बादि वचनं व्यर्थं स्यात्, कस्यापि जन्मना ब्राह्मणत्वाभावात्  
इति प्रश्नस्य तात्पर्यम्।  
  
तस्यैवोत्तरं प्रतीक्ष्यते यस्य प्रश्नस्योत्थानम्, न तु  
विषयान्तरीकरणेन। भवदुक्तरीत्या, तपसा ब्राह्मणत्वलाभे, न केवलं  
आपस्तम्बादिधर्मशास्त्राणां वैयर्थ्यापत्तिः, किं तु वाल्मिकिनैव, तपसा  
ब्राह्मण्यमवाप्तस्तस्य् (भवदनुसारेण),  
  
रामो विग्रहवान् धर्मः साधुः सत्य पराक्रमः \|  
राजा सर्वस्य लोकस्य देवानाम् इव वासवः \|\| ३-३७-१३\|\|  
  
इति प्रस्तुतस्य, धर्मावतारभूतस्य रामायणकथानायकस्य श्रीरामचन्द्रस्यैव  
तपश्चरणार्थं शम्बूकस्य वधदण्डः स्वयं विहितः शिरश्छेदेन इति वर्णितः?  
किमसूयया वा? वाल्मीकिना यः संस्कारः प्राप्तः, स किमर्थं शूद्रेण  
शम्बूकेन प्राप्यते ब्राह्मण्यमिति वा? राज्ञापि विश्वामित्रेण तपसा  
ब्रह्मर्षित्वमेवावप्तम्, तस्य किं न कोऽपि दण्डः विहितः,  
वर्णाश्रमधर्मविरोधात् तेनैव राज्ञा? इत्यादयः अनेके प्रश्नाः समाधेया  
भवन्ति, एवं रूपेण विचारे प्रवृत्ते।  
  
स्वकर्म ब्राह्मणस्याध्ययनमध्यापनम्यज्ञो याजनं दानं प्रतिग्रहणं  
दायाद्यं शिलोञ्छः ४ अन्यच्चापरिगृहीतम् ५ ...  
आपस्तम्बवचनम्,  
  
विप्रश्च ब्राह्मणोऽसौ षट्कर्मा यागादिभिर्वृतः ( २. ६. ८१६)  
  
इत्यमरकोशवचनम्, सर्वमबद्धमेव भवति।  
  
ब्राह्मणस्य कर्माणि विहितानि व्यर्थानि स्युरेव। अथवा सर्वैरप्येतानि  
कर्माणि कर्तव्यान्येव भवन्तीति धर्मशास्त्रस्यैव व्यर्थतापत्तिः।  
  
अयं प्रश्न एव पृष्टः उत्तरमर्हति।  



\> --  
\> You received this message because you are subscribed to the Google Groups  
\> "samskrita" group.  
\> To unsubscribe from this group and stop receiving emails from it, send an  

\> email to [samskrita+...@googlegroups.com]().  



