+++
title = "002 Hnbhat B.R."

+++
[[Hnbhat B.R.	2014-01-28, 21:24:01 [Source](https://groups.google.com/g/samskrita/c/yGdXpTJHe28)]]



संशयस्य कारणमेव प्रथमं ज्ञातव्यम्।

  

आर्धधातुकं किमिति पूर्वं ज्ञात्वा एव, व्याकरणप्रक्रिया प्रारब्धव्या।

  

अस्तु। आर्धधातुकं किमिति अज्ञानमेव संशयकारणम्।

  

तिङ्शित्सार्वधातुकम् ३।४।११३॥

धातोः विहिताः तिङः शितश्च प्रत्यया सार्वधातुक-संज्ञकाः भवन्ति।।

  

इति सार्वधातुकं किमिति पाणिनिना एव उक्तम्।

  

॥ आर्धधातुकं शेषः॥ ३।४।११४॥  

  

धातोः विहिताः शेषाः (तिङ्-शित्-भिन्नाः) प्रत्ययाः आर्धधातुक-संज्ञकाः भवन्ति। तिङ्-शितं वर्जयित्वा अन्यः प्रत्ययः धातोर्विहितः आर्धधातुकसंज्ञकः इति शेषः।

  

इदानीं ज्ञातं स्यात्, आर्धधातुकं नाम किमिति।

  

इदानीं धातुर्नाम किमिति सन्देहः।

  

भूवादयो धातवः॥ १।३।१॥  

  

भू इत्येवमादयः शब्दाः क्रियावचना धातुसंज्ञा भवन्ति। भू भवति। एध एधते। इत्यादयः धातवः।  

  

इदानीं तिङ्प्रत्ययाः के इति ज्ञेयम्।

  

ति -तः - अन्ति इत्यादयः नव प्रत्ययाः परस्मैपदधातूनाम्, त (ते) - आताम् (ते) इत्यादयः नव प्रत्ययाः आत्मनेपदधातूनाम्, सार्वधातुकप्रत्ययाः। शित् प्रत्ययाः - शप्, श्लु, इत्यादयः अपि सार्वधातुकप्रत्ययाः।

  

आर्धधातुकस्येड् वलादेः॥ ७।२।३५॥

  

इति इट् वलादेः आर्दधातुकप्रत्ययस्य एव विधीयते। इति नियमः। न पुनः भवत्या यथेष्टं योजयितुं शक्यते। यस्य आर्धधातुकप्रत्ययस्यादौ य-कारं वर्जयित्वा अन्यानि व्यञ्जनानि भवन्ति, तस्यैव इडागमो भवति। इडागमः तस्य प्रत्ययस्यादौ एव भवति।

  

यदि आङ्गलभाषा ज्ञायते भवत्या -  

तत्र यथा योज्यते क्त्वाप्रत्ययः, तथा संपूर्णा प्रक्रिया अत्र क्रमेण दृश्यताम् ---

  

<https://groups.google.com/forum/#!topic/avg-wknd-sanskrit-class/SSgzLtbZP_k>  

  

एवमेव भवत्या उदाहृतेऽपि। तुमुत् इति प्रत्ययः, न तिङ्प्रत्ययः, नापि शित्प्रत्ययः इति धातोर्विहितः आर्धधातुकः प्रत्ययः, तुम् इति। तस्यादौ "तु" इति तकार एव वर्तते वल्, इति स वलादिः। तस्य एव इडागमः। इति सर्वत्र ज्ञेयम्। सर्वत्र स प्रत्ययः, आर्धधातुक एव, वलादिरेव इति तस्यैवेडागमः इति नास्त्येव भेदः भवदुदाहृतेषु धातुषु।

  

किंतु सामान्येन आर्धधातुकस्य वलादेः विहितोऽपि इट्, केषां चन धातूनां निषिध्यते इति बोध्यम्। केषां चन धातूनां न भवति, केषां चन कदाचिद् भवति, कदाचित् न भवति। धातूनां भेदाद् येषामार्धधातुकप्रत्ययस्य वलादेः इडागमो भवति, ते सेटः, येषां धातूनां इडागमो निषिध्यते, ते अनिटः, येषां विकल्पेन कदाचिद् भवति, कदाचित् न भवति, ते वेटः इति विशेषः। ते के धातवः इति अत्र विचारितं दृश्यताम् ---

  

<https://groups.google.com/d/msg/bvparishat/H_vrCfb20nw/aE9WPAhdOH8J>  

  

इदानीं सर्वं पठित्वा यदि सन्देहो भवति, स पृच्छ्यताम्।

  

अनिट्धातोरुदाहरणम् ----

  

पा + तुम्, दृश्+तुम् - द्रष्टुम्, गम्+तुम् - गन्तुम् इत्यादयः।

  

  

  

विकल्पेन इडागमस्तु ---

  

नेड् वशि कृति॥ ७।२।८॥  

  

वशादौ आर्धधातुके कृत्प्रत्यये न इडागमो भवति ---

  

। ईशिता। ईशितुम्। ईश्वरः।

दीपिता। दीपितुम्। दीप्रः।

भासिता। भसितुम्। भस्म।

याचिता। याचितुम्। याच्ञा (याच्+ना)  

  

इत्यादौ प्रत्ययविशेषे च निषिध्यते वलादावपि एकस्यैव धातोः सेटः अनिट्त्वमपि।

  

अन्यैः स्पष्टमुत्तरं दत्तमिति मन्ये।

  

  

  

  

  

  

  

  

  

  

  

