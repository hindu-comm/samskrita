+++
title = "000 श्रीमल्ललितालालितः"

+++
[[श्रीमल्ललितालालितः	2014-04-11, 05:35:44 [Source](https://groups.google.com/g/samskrita/c/CojL8Hdmx2g)]]



शास्त्रदीपिकाग्रन्थे अन्यत्र च स्फोटवादखण्डनं मयावलोकि ।  

तत्र मीमांसकमते स्मृत्यारूढा वर्ण्णाः आरोपितक्रमवन्तः पदम् इति ।  

अन्यथापि अन्यत्र व्याख्यानम् अस्ति ।  

  
वैयाकरणानां मते नादानां अप्रत्यक्षत्वमुक्त्वा मीमांसकानामिव न ज्ञायमानानां स्मर्य्यमाणानां वा नादानां स्फोटाभिव्यक्तिहेतुत्वम् इति सत्तया स्फोटाभिव्यक्तिहेतूनां नादानां संहतिः स्मृतिहेतुसंस्कारविलक्षणसंस्कारैः सम्पादनीया इति गौरवम् आपादितम् ।  

किञ्च अग्रे नादैः श्रोत्रे संस्कारविशेषो जन्यते यो वर्ण्णाभिव्यक्तिहेतुः अपि स्फोटाभिव्यक्तिहेतुः इति वैयाकरणेनोक्तम् अपि दृश्यते ।  
  
१  
तत्र नादपदेन किं वैयाकरणानां विवक्षितम् । किं वायुसंयोगविभागादि एव । अन्यद् वा किञ्चित् ।  

नादस्वरूपनिर्णये सति तस्याप्रत्यक्षत्वं कथम् इति ज्ञानं न दुःशकं स्यात् ।  

  
२  
वर्ण्णः को वैयाकरणानां , कथं च नादात् वक्ष्यमाणात् ध्वनेश्च भिन्नः ।  

  

  
  

उक्तगौरवपरिहाराय नादं त्यक्त्वा ध्वनिम् आदाय तदीयसंयोग एव श्रोत्रसंस्कार इत्युक्तम् अग्रे । तेन कॢप्तेनैव च संहतिं सम्पाद्य स्फोटाभिव्यक्तिः समर्थिता ।  
  

३  

तत्र ध्वनिः कः ।  

ध्वनिः प्रत्यक्षः इति तु पक्षान्तरपरिग्रहात् प्रतीयते । तत् किं सम्मतं वैयाकरणानाम् ।  

नादवत् ध्वनिः स्फोटाभिव्यञ्जक इत्यपि कश्चन पक्षो विद्यते वा वैयाकरणानाम् ।  
  

मूलग्रन्थोद्धारपूर्व्वकं किञ्चित् विद्वद्भिः उच्यते चेत् मम लाभो महान् स्यात् ।  

  
४  
श्रीभर्त्तृहरेः भट्टोजीदीक्षितस्य नागेशस्य च मतानां कश्चन भेदो विद्यते इत्यपि श्रुतं मया । तत्रापि केचन विविच्य जानन्ति चेत् प्रतिपादनेन उपकारं जनयन्तु समेषां जिज्ञासूनाम् ।  

  
  

**श्रीमल्ललितालालितः  
**[www.lalitaalaalitah.com](http://www.lalitaalaalitah.com)

