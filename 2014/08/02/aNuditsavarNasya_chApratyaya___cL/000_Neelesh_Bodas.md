+++
title = "000 Neelesh Bodas"

+++
[[Neelesh Bodas	2014-08-02, 00:26:40 [Source](https://groups.google.com/g/samskrita/c/cLXhVHqefGY)]]



  

"अणुदित्सवर्णस्य चाप्रत्यय: \|" सूत्रस्य विषये एक: संशय: अस्ति \|



ए-ऐ वर्णयो: स्थानोच्चारणसाधर्म्यादपि मिथ: न सावर्ण्यम् \| अस्य कारणम् कौमुद्याम् एतत् दत्तम् - "ऐऔच्" सूत्रेण ऐकारऔकारयो: एकारओकाराभ्याम् पृथक् निर्देशौ कृतौ \| यदि एकारऐकारयो: सावर्ण्यम् अभविष्यत्, तर्हि "ऐऔच्" इति पृथक् सूत्रम् पाणिनि: न अकरिष्यत् \| तथैव ओकारऔकारविषयेऽपि \|

  

अनयैव युक्त्या एतदपि कथितुं शक्यते खलु, यत् स्थानोच्चारणसाधर्म्यादपि "क्-ख्-ग्-घ्-ङ् " वर्णानां न सावर्ण्यम्, यत: तेषामपि माहेश्वरसूत्रेषु पृथक्-रूपेण निर्देश: कृत: \| यदि कखगघङानाम् सावर्ण्यम् अभविष्यत्, तर्हि "खगघङानाम् कृते पृथक् सूत्राणि पाणिनि: न अकरिष्यत् \| (ञमङणनम् इत्यादय:) 

  

अत्र क: दोष: ?

