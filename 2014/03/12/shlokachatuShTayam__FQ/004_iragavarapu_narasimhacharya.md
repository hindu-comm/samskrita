+++
title = "004 iragavarapu narasimhacharya"

+++
[[iragavarapu narasimhacharya	2014-03-13, 16:59:31 [Source](https://groups.google.com/g/samskrita/c/FQe45juQE6A)]]



श्लोक एवमस्ति भोः---यथा--"काव्येषु नाटकं रम्यं,नाटकेषु शकुन्तला।

                 तत्रापि च चतुर्थोऽङ्कः,तत्र श्लोकचतुष्टयम्॥

श्लोकः १.

यास्यत्यद्य शकुन्तलेति हृदयं संस्पृष्टमुत्कंठया

कण्ठस्तम्भितबाष्पवृत्तिकलुषं चिन्ताजडं दर्शनम्।

वैक्लब्यं मम तावदीदृशमहो स्नेहादरण्यौकसः

पीड्यन्ते गृहिणः कथं नु तनयाविश्लेषदुःखैर्नवैः॥

श्लो॥२.

पातुं न प्रथमं व्यवस्यति जलं युष्मास्वपीतेषु या

नादत्ते प्रियमण्डनापि भवतां स्नेहेन या पल्लवम्।

आद्ये वः कुसुमप्रसूतिसमये यस्या भवत्युत्सवः

सेयं याति शकुन्तला पतिगृहं सर्वैरनुज्ञायताम्॥

श्लो॥३.

अस्मान् साधु विचिन्त्य संयमधनानुच्चैः कुलं चात्मन

स्त्वय्यस्याः कथमप्यबान्धवकृतां स्नेहप्रवृत्तिं च ताम्।

सामान्यप्रतिपत्तिपूर्वकमियं दारेषु दृश्या त्वया

भाग्यायत्तमतःपरं न खलु तद्वाच्यं वधूबन्धुभिः॥

श्लो॥४

शुश्रूषस्व गुरून् कुरु प्रियसखीवृत्तिं सपत्नीजने

भर्तुर्विप्रकृतापि रोषणतया मा स्म प्रतीपं गमः।

भूयिष्ठं भव दक्षिणा परिजने भाग्येष्वनुत्सेकिनी

यान्त्येवं गृहिणीपदं युवतयो वामाः कुलस्याधयः॥

अभिवाद्य,

ऐवियन्।

  
  





> --  



