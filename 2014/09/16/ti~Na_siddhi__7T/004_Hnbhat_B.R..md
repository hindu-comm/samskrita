+++
title = "004 Hnbhat B.R."

+++
[[Hnbhat B.R.	2014-09-18, 08:08:05 [Source](https://groups.google.com/g/samskrita/c/7T5jPhbZEv8)]]





भवता धातोरादौ अकारः योजितः किमर्थम् इत्येव प्रश्नः कृतः, न तु प्रत्यये किमर्थम् आकारः कृतः इति न प्रश्नः कृतः पूर्वमेव।

  

प्रथमं सूत्रस्यार्थस्य बोधनार्थं यत्नः क्रियताम्। अनन्तरं प्रक्रिया सम्यक् पठ्यताम्। अनन्तरमेव प्रश्नः क्रियताम्।

  

केवलम्, आकारः अस्ति,आडुत्तमस्य" सूत्रंकिमर्थं नास्ति इत्यादिबालिशप्रश्नानां नास्त्येवावकाशः, यदि क्रमेणपठ्यते।

  

गच्छामि, गच्छावः, गच्छामः इत्यत्र,

  

गम्लृ गतौ इति धातुः। भ्वादिः, प्रथमगणः। ततश्च शप्। विकरणप्रत्ययः। उत्तमपुरुषप्रत्ययेषु, मिप्, वस्, मस् इति प्रत्ययाः।

  

लृकार-शकार-पकाराः इत्संज्ञायां लुप्यन्ते, सकारस्तु न लुप्यते इति पूर्वमेवोक्तम्। इदानीम्,

  

गम्+अ+मि। शकारस्य इत्संज्ञाकरणात्, शप् प्रत्ययस्य सार्वधातुकसंज्ञा। तिङ्प्रत्यययानां च।

  

तेन, "इषुगमियमां छः" ७।३।७७ इति सार्वधातुकप्रत्ययेषु गम्-धातोः मकारस्य छत्वम्,

गछ्+अ+मि। "छे च" ६।१।७१ इति छकारस्य तुक्।

गत्छ्+अ+मि। "स्तोः श्चुना श्चुः" ८।४।४०  इति तकारस्य श्चुत्वेन चकारः।

गच्छ्+अ+मि। \> गच्छ+मि। इदानीं, मिप् प्रत्ययस्य सार्वधातुकत्वात्, "अतो दीर्घो यञि" ७।३।१०१ इति सूत्रेण पूर्वस्याकारस्य दीर्घः।

गच्छामि। आडागमस्यापेक्षा एव नास्ति। तत्र दीर्घ एव इति प्रत्यय एव आ इति योजितम्। सूत्रं तु न दत्तम्। यदि क्रमेण रूपसिद्धिः, उपरिदर्शितप्रकारेण सम्यक् देया। अन्यथा बालानां सन्देहस्यावकाश एव।

  

"आडुत्तमस्य पिच् च ३।४।९२" इति आड् आगमः. लोटः इत्येव। लोट्सम्बन्धिनः उत्तमपुरुषस्य आडागमो भवति, स च उत्तमपुरुषः पिद् भवति। कथमस्य गच्छामि इति लडुत्तमपुरुषे अवकाशः? लोडुत्तमपुरुषे एव प्रवृत्तेः, तत्रैव दत्तम्।

  

  

  



  

  

  

  

  

  

  



