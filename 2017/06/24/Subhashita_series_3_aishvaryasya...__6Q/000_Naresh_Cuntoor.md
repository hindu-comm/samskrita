+++
title = "000 Naresh Cuntoor"

+++
[[Naresh Cuntoor	2017-06-24, 05:27:21 [Source](https://groups.google.com/g/samskrita/c/6QPPkgNVDPw)]]



ऐश्वर्यस्य विभूषणं सुजनता शौर्यस्य वाक्संयमः   
ज्ञानस्योपशमः शमस्य विनयो वित्तस्य पात्रे व्ययः ।

अक्रोधस्तपसां क्षमा प्रभवितुर्धर्मस्य निर्व्याजता

सर्वेषामपि सर्वकारणमिदं शीलं परं भूषणम् ॥



ऐश्वर्यस्य विभूषणं सुजनता शौर्यस्य वाक्संयमः   
ज्ञानस्य उपशमः शमस्य विनयः वित्तस्य पात्रे व्ययः ।

अक्रोधः तपसां क्षमा प्रभवितु: धर्मस्य निर्व्याजता

सर्वेषाम् अपि सर्वकारणम् इदं शीलं परं भूषणम् ॥



विभूषणम् = आभरणम्



ऐश्वर्यस्य विभूषणं सुजनता

शौर्यस्य विभूषणं वाक्संयमः ; वाक्संयमः = वचनस्य निग्रहणम् / नियन्त्रणम्
  
ज्ञानस्य विभूषणम् उपशमः ; उपशमः = शान्तिः

शमस्य विभूषणं विनयः

वित्तस्य विभूषणं पात्रे व्ययः = यदि धनं दानयोग्याय दीयते, तर्हि तत् धनं सार्थकं भवति ।

तपसां विभूषणम् अक्रोधः ; तपसाम् = तपस्यानाम्

प्रभवितुः विभूषणं क्षमा ; प्रभवितुः = शक्तस्य

धर्मस्य विभूषणं निर्व्याजता ; निर्व्याजता = निष्कापट्यम्

सर्वेषाम् अपि सर्वकारणम् इदं शीलं परं भूषणम् = सर्वेषाम् अपि शीलं परमं भूषणम् ।



१। ऐश्वर्यस्य विभूषणं सुजनता

ऐश्वर्यवन्तः सुजनतां विना न शोभन्ते ।

ऐश्वर्यवन्तः सुजनतया विना न शोभन्ते ।



२। शौर्यस्य विभूषणं वाक्संयमः   
शूराः वाक्संयमं विना न शोभन्ते ।

शूराः वाक्संयमेन विना न शोभन्ते ।



३। ज्ञानस्य विभूषणम् उपशमः

ज्ञानिनः शान्तिं धरन्ति ।

ज्ञानवन्तः शान्ताः भवन्ति ।



४। शमस्य विभूषणं विनयः

विनयेन विना शमः व्यर्थः ।



५। वित्तस्य विभूषणं पात्रे व्ययः

अनुचिते जने धनस्य व्ययः न करणीयः ।



६। तपसां विभूषणम् अक्रोधः

क्रोधः तपस्यायाः फलं नाशयति ।



७। प्रभवितुः विभूषणं क्षमा 

प्रभविता शक्तः ।

शक्तस्य भूषणं सहनशीलता ।



८। धर्मस्य विभूषणं निर्व्याजता

धर्मस्य विभूषणम् आर्जवम् ।



९। सर्वेषाम् अपि सर्वकारणम् इदं शीलं परं भूषणम्

सर्वेषाम् अपि मूलं शीलम् । शीलं परमं भूषणम् ।

