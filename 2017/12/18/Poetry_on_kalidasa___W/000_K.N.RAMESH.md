+++
title = "000 K.N.RAMESH"

+++
[[K.N.RAMESH	2017-12-18, 22:32:21 [Source](https://groups.google.com/g/samskrita/c/_WXnt09Imrw)]]



महाकविश्रीकालिदासजयंतीदिवसे

स्मरणाष्टकम्-:

\*\*\*\*\*\*\*\*\*\*\*

(१)अस्ति-:

अस्तीह संसारतलेधुनापि

त्वत्कीर्त्तिराशिः कविकालिदास।

कुमारकाव्यं निखिलाभिवन्द्यं

नित्यं यशो गायति तेतिनम्रम्।।

(२)कश्चित्-:

कश्चित् कविर्नास्ति समस्त्वदीयः

यो मेघदूतेन समं प्रयातुम्।

शृङ्गारवक्तः कमनीयभाष!

त्वत्पादपद्मे सततं नमामि।।

(३)वाग्-:

वागर्थपूर्णं रघुवंशकाव्यं

न कस्य चित्तं हरतीह लोके।

रामायणं नार्हति तेन साकं

हे काव्यकर्तः! शिरसा नमामि।।

(४)विशेष-:

विशेषशोभां प्रकृतेर्विलोक्य

शृंगारभावो नितरां बभौ किम्।

ऋतुप्रभाभिः स्मरसि प्रियां त्वं

हे कामचारिन्! चरणं नमामि।।

(५)शाकुन्तलम्-:

शाकुन्तले नाटकसर्वसारे

चतुर्थकाङ्के मुनिना यदुक्तम्।

तदाद्यपद्यं जगतोतिहृद्यं

कन्यापितुः स्नेहततिः कथं ते?।।

(६)मालविकाग्निमित्रम्-:

मित्रेण सा मालविका सुकाम्या

तनोति स्वर्गीयरतिं न वाच्याम्।

तत्प्रेमरीतिर्न हि भाति कुत्र

सरस्वती सा किमु ते हि माता?।।

(७)विक्रमोर्वशीयम्-:

तद्विक्रमस्यातिबलेन मुग्धा

प्रीतोर्वशी नाकपुरं विहाय।

आयाति पृथ्वीं नृपनायिकार्थं

तन्नाटकं गायति तेतिकीर्तिम्।।

(८)उपमा-:

तवोपमा काव्यरसानुशीला

शृंगारहारा कविताविलासा।

नाद्यापि तुल्यः कविपुंगवोस्ति

त्वज्जन्म धन्यं भुवि भारतं च।।

 (इति तवानुचरानुचरःपं.व्रजकिशोरः)

