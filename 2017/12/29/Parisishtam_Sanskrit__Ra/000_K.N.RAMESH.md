+++
title = "000 K.N.RAMESH"

+++
[[K.N.RAMESH	2017-12-29, 20:26:34 [Source](https://groups.google.com/g/samskrita/c/RaUdOhY-dXo)]]



Courtesy Sri Ravindra

परिशिष्टम्

---------

  

  

गौणे कर्मणि दुह्यादेः प्रधाने नीहृकृष्वहाम् \|

बुद्धिभक्षार्थयोः शब्दकर्मणां च निजेच्छया \|

प्रयोज्यकर्मण्यन्येषां ण्यन्तानां लादयो मता \|\|

  

सिद्धान्तकौमुद्याः श्लोकेनानेन द्विकर्मकस्थले कस्मिन् कर्मणि प्रथमाविभक्तिः भवति इति सुचना प्राप्यते \|

  

“गौणे कर्मणि दुह्यादेः” इत्यस्मात् दुह्यादीनां कर्मणिप्रयोगे गौणे कर्मणि प्रथमाविभक्तिः स्यात् इति निर्देशः \|

     कर्तरिप्रयोगः - पाचकः तण्डुलान् ओदनं पचति \| पाचकः तण्डुलैः ओदनं पचति \|

     कर्मणिप्रयोगः - पाचकेन तण्डुलाः ओदनं पच्यन्ते \|

  

“प्रधाने नीहृकृष्वहाम्” इत्यस्मात् नीहृकृष्वहां कर्मणिप्रयोगे प्रधाने कर्मणि प्रथमाविभक्तिः स्यात् इति निर्देशः \|

     कर्तरिप्रयोगः - सेवकः प्रकोष्ठं भारं वहति \| सेवकः प्रकोष्ठे\* भारं वहति \| (प्रकोष्ठाय अपि समीचीनम्‌ \|)

     कर्मणिप्रयोगः - सेवकेन प्रकोष्ठं भारः उह्यते \|

  

“बुद्धिभक्षार्थयोः शब्दकर्मणां च निजेच्छया” इत्यस्मात् बुद्ध्यर्थकानां, भक्ष्यर्थकाणां, शब्दकर्मकाणां णिजन्तावस्थायां निजेच्छया नाम वक्तुः इच्छया कर्मणिप्रयोगे गौणे कर्मणि अथवा प्रधाने कर्मणि प्रथमाविभक्तिः स्यात् इति निर्देशः \|

    कर्तरिप्रयोगः - शिक्षकः छात्रं विषयं बोधयति \| “छात्रम्” इति गौणकर्मपदम् \| “विषयम्” इति प्रधानकर्मपदम् \|

    कर्मणिप्रयोगः - शिक्षकेण छात्रः विषयं बोध्यते \| शिक्षकेण छात्रं विषयः बोध्यते \|

  

“प्रयोज्यकर्मण्यन्येषां ण्यन्तानां” इत्यस्मात् अन्येषां णिजन्तधातूनां प्रयोगे यत्र कर्मद्वयं युज्यते तत्र प्रयोज्यकर्मणि प्रथमाविभक्तिः भवति \| अणौ—अणिजन्तस्थले—यः कर्ता अस्ति, सः प्रयोज्यकर्ता भवति णिजन्तस्थले \| णिजन्तावस्थायां प्रयोज्यकर्ता कर्मत्वेन परिवर्तनं प्राप्य प्रयोज्यकर्म भवति \|

    कर्तरिप्रयोगः - पुत्रः विद्यालयं गच्छति → पिता पुत्रं विद्यालयं गमयति \| “पुत्रः” प्रयोज्यकर्ता \| कर्मत्वेन परिवर्तितं, “पुत्रम्” इति प्रयोज्यकर्म \|

    कर्मणिप्रयोगः - पित्रा पुत्रः विद्यालयं गम्यते \|

