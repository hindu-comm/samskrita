+++
title = "000 K.N.RAMESH"

+++
[[K.N.RAMESH	2017-11-09, 21:28:47 [Source](https://groups.google.com/g/samskrita/c/bAL6HhX_xOk)]]



श्रीदुर्गाध्यानाष्टकम्

\*\*\*\*\*\*\*\*\*\*\*\*\*\*\*

         (१)

चं चं चं चन्द्रचूडा चरणरणरणा

             चातुरी चारुनेत्रा

जं जं जं जाल्मजैत्री जनगणजयदा

            ज्वालिनी योगजन्मा ।

डं डं डं डामरोक्ता डमरुडमडमा

             डाकिनी दण्डदात्री

रं रं रं रक्तवर्णा रणनिकररता

             रातु शं रम्यदुर्गा ।।

          (२)

या देवी शशिशेखरा भयहरा

             देवासु्रैर्वन्दिता

स्वर्णाढ्या कमनीयकान्तिलसिता     

             केयूरसंशोभिता ।

शाटी भाति कटीतटे कनकभा

            यस्या गले मौक्तिकं

नित्यं तां परमेश्वरीं भगवतीं

             दुर्गां भजे सर्वदाम् ॥

          (३)

यां नत्वा विबुधा ब्रजन्ति समरं

            हन्तुं महाराक्षसान्

सिद्धा इष्टफलाय योगिपुरुषा

            योगं सदा सिद्धये ।

भक्ताः प्रेमरसं जनाश्च विभवं

             बीरा बलं प्राप्तये

नित्यं तां परमेश्वरीं भगवतीं

           दुर्गां भजे सर्वदाम् ॥

         (४)

यस्याः पादतले नमन्ति सकला

            लोका महीमण्डले

लब्धुं दिव्यफलं धनानि कुशलं

            सौभाग्यराशिं सदा ।

यत्कीर्त्तिं भुवनत्रये विहरते

            यन्नाम शक्तिप्रदं

नित्यं तां परमेश्वरीं भगवतीं

            दुर्गां भजे सर्वदाम् ॥

          (५)

या माता भवतारिणी शशीमुखी

            विश्वात्मिका भार्गवी

दैत्यध्वंसकरी प्रमाददलिनी

             यापि स्वयं पार्वती ।

यस्याः पादयुगे ब्रजन्ति शरणं

             लब्धुं कृपां साधवो

नित्यं तां परमेश्वरीं भगवतीं

             दुर्गां भजे सर्वदाम् ॥

          (६)

भक्तानां प्रियदायिनी प्रियमयी

             विद्युत्प्रभाशोभिता

हस्तैः शूलगदासिवारिजधरा

              भालेपि नेत्रान्विता ।

शीर्षांशे शशिलाञ्छना रविनिभा 

              लोकार्त्त संमर्द्दिनी

नित्यं तां परमेश्वरीं भगवतीं

             दुर्गां भजे सर्वदाम् ॥

          (७)

मुक्तादामविलम्बिनी कमलिनी

             सिंहासिनी शूलिनी

शम्भुप्राण-विमोहिनी त्रिनयना

              संतापसंहारिणी ।

प्राणत्राणपरायणी हि जननी

              संसारसंपालिनी

नित्यं तां परमेश्वरीं भगवतीं

             दुर्गां भजे सर्वदाम् ॥

           (८)

बुद्ध्या शुम्भनिशुम्भदैत्यशमनी

                या शत्रुवंशार्द्दिनी

शक्त्या या महिषासुरप्रमथिनी

             लोकार्त्तिसंघातिनी ।

प्रीत्या वैभवभक्तिशक्तिकुशलं

              भक्ताय दत्ते च या

नित्यं तां परमेश्वरीं भगवतीं

              दुर्गां भजे सर्वदाम् ॥

   (प्रणेता पं.श्रीव्रजकिशोरत्रिपाठी)

