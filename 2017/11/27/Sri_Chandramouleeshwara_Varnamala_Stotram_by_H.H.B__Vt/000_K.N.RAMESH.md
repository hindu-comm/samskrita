+++
title = "000 K.N.RAMESH"

+++
[[K.N.RAMESH	2017-11-27, 21:19:26 [Source](https://groups.google.com/g/samskrita/c/Vtp9CqLqxQI)]]



Sri Chandramouleeshwara Varnamala Stotram composed by Jagadguru Sri Sri Bharati Tirtha Mahaswamiji, being played now:

  

॥ श्रीचन्द्रमौलीश्वरवर्णमालास्तोत्रम् ॥



श्रीशात्मभूमुख्यसुरार्चितांघ्रिं श्रीकण्ठशर्वादिपदाभिधेयम् ।

श्रीशङ्कराचार्यहृदब्जवासं श्रीचन्द्रमौलीशमहं नमामि ॥ १ ॥



चण्डांशुशीतांशुकृशानुनेत्रं चण्डीशमुख्यप्रमथेड्यपादम् ।

षडास्यनागास्यसुशोभिपार्श्वं श्रीचन्द्रमौलीशमहं नमामि ॥ २ ॥



द्रव्यादिसृष्टिस्थितिनाशहेतुं रव्यादितेजांस्यपि भासयन्तम् ।

पव्यायुधादिस्तुतवैभवं तं श्रीचन्द्रमौलीशमहं नमामि ॥ ३ ॥



मौलिस्पुरज्जह्नुसुतासितांशुं व्यालेशसंवेष्टितपाणिपादम् ।

शूलादिनानायुधशोभमानं श्रीचन्द्रमौलीशमहं नमामि ॥ ४ ॥



लीलाविनिर्धूतकृतान्तदर्पं शैलात्मजासंश्रितवामभागम् ।

शूलाग्रनिर्भिन्नसुरारिसंघं श्रीचन्द्रमौलीशमहं नमामि ॥ ५ ॥



शतैः श्रुतीनां परिगीयमानं यतैर्मुनीन्द्रैः परिसेव्यमानम् ।

नतैः सुरेन्द्रैरभिपूज्यमानं श्रीचन्द्रमौलीशमहं नमामि ॥ ६ ॥



मत्तेभकृत्या परिशोभिताङ्गं चित्ते यतीनां सततं वसन्तम् ।

वित्तेशमुख्यैः परिवेष्टितं तं श्रीचन्द्रमौलीशमहं नमामि ॥ ७ ॥



हंसोत्तमैः चेतसि चिन्त्यमानं संसारपाथोनिधिकर्णधारम् ।

तं सामगानप्रियमष्टमूर्तिं श्रीचन्द्रमौलीशमहं नमामि ॥ ८ ॥



नताघहं नित्यचिदेकरूपं सतां गतिं सत्यसुखस्वरूपम् ।

हतान्धकं हृद्यपराक्रमं तं श्रीचन्द्रमौलीशमहं नमामि ॥ ९ ॥



मायातिगं वीतभयं विनिद्रं मोहान्तकं मृत्युहरं महेशम् ।

फालानलं नीलगलं कृपालुं श्रीचन्द्रमौलीशमहं नमामि ॥ १० ॥



मित्रं हि यस्याखिलशेवधीशः पुत्रश्च विघ्नौघविभेददक्षः ।

पात्रं कृपायाश्च समस्तलोकः श्रीचन्द्रमौलीशमहं नमामि ॥ ११ ॥



॥ इति श्रीचन्द्रमौलीश्वरवर्णमालास्तोत्रम् ॥

