+++
title = "000 K.N.RAMESH"

+++
[[K.N.RAMESH	2017-11-21, 16:43:00 [Source](https://groups.google.com/g/samskrita/c/7Q2gr4mGFIo)]]



\*भारतीयदर्शनेषु मोक्षविचारः\*

  

1\. मृत्युः मोक्षः इति \*चार्वाकाः\*।

2\. आत्मोच्छेदः मोक्ष इति शून्यवादिनः \*माध्यमिकबौद्धाः\*।

3\. निर्मलज्ञानोदयः मोक्षः इति \*इतरे बौद्धाः\*।

4\. कर्मकृतस्य देहस्वरूपस्य आवरणस्य अभावे जीवस्य सततोर्ध्वगमनं मोक्षः इति \*जैनाः\*।

5\. सर्वज्ञत्वादीनां परमात्मगुणानां प्राप्तिः याथात्म्येन भगवत्स्वरूपानुभवश्च मोक्षः इति \*रामानुजीयाः\*।

6\. जगत्कर्तृत्व-लक्ष्मीपतीत्व-श्रीवत्सप्राप्तिरहितं दुःखामिश्रितं पूर्णं सुखं मोक्षः इति \*माध्वाः\*।

7\. परमैश्वर्यप्राप्तिः मोक्षः इति \*नकुलीशपाशुपताः\*।

8\. शिवत्वप्राप्तिः मोक्षः इति \*शैवाः\*।

9\. पूर्णात्मतालाभः मोक्ष इति \*प्रत्यभिज्ञावादिनः\*।

10\. पारदरसेन देहस्थैर्ये जीवन्मुक्तिः एव मोक्षः इति \*रसेश्वरवादिनः\*।

11\. अशेषविशेषगुणोच्छेदः मोक्षः इति \*वैशेषिकाः\*।

12\. आत्यन्तिकी दुःखनिवृत्तिः मोक्षः इति \*नैयायिकाः\*।

13\. दुःखनिवृत्तिः सुखावाप्तिश्चापि इति मोक्षः इति \*नैयायिकैकदेशिनः\*।

14\. स्वर्गादिप्राप्तिः मोक्षः इति \*मीमांसकाः\*।

15\. मूलचक्रस्थायाः परानामिकायाः ब्रह्मरूपायाः वाचः दर्शनं मोक्षः इति \*पाणिनीयाः\*।

16\. प्रकृत्युपरमे पुरुषस्य स्वरूपेण अवस्थानं मोक्षः इति \*सांख्याः\*।

17\. कृतकर्तव्यतया पुरुषार्थशून्यानां सत्त्वरजस्तमसां मूलप्रकृतौ अत्यन्तलयः प्रकृतेः मोक्षः, चितिशक्तेः निरुपाधिकस्वरूपेण अवस्थानं मोक्षः इति \*पातञ्जलाः\*।

18\. मूलाज्ञाननिवृत्तौ स्वस्वरूपाधिगमः मोक्षः इति \*अद्वैतवेदान्तिनः\*।

