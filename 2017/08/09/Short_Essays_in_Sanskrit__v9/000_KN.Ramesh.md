+++
title = "000 KN.Ramesh"

+++
[[KN.Ramesh	2017-08-09, 17:23:09 [Source](https://groups.google.com/g/samskrita/c/v9u0od2b1sw)]]



सालग्रामशिलाः  

सालग्रामशिलासु सर्वदा श्रीहरिः निवसति।सालग्रामशिलाः परमपवित्राराधनामूर्तयः। नेपाल् देशे गण्डकीनद्यां सालग्रामशिलाः लभ्यन्ते। “सालग्राम” इति क्षेत्रादारभ्य गण्डकीनद्याः  उद्भवस्थानपर्यन्तं विद्यामानां षष्टियोजनविस्तीर्णपर्वतपंक्तिं सालग्रामक्षेत्रमिति वदन्ति।
ब्रह्मवैवर्तादिपुराणेषु सालग्रामशिलावैभवं सम्यक् वर्णितम्। अस्य क्षेत्रस्य परिधिः सालग्रामः,मुक्तिनाथः,दामोदरकुण्डम् नाम प्रधानस्थलत्रयपर्यन्तं भवति। अस्मिन्नेव सालग्रामक्षेत्रे गण्डकीनद्या सह चक्रनदी अपि मिलति। सालग्रामशिलाः चक्रनद्याः एव गण्डकीनदीं प्रविशन्तीति
पुराणानि वदन्ति,स्थानीयानामभिप्रायश्च । मुक्तिनाथस्थलम् अस्य क्षेत्रस्य चत्वारिंशदधिकशतयोजनदूरे वर्तते। मुक्तिनाथालयस्य समीपे विद्यमानस्य
पर्वतपादस्य सालग्रामशिलाः अधिकतया लभ्यन्ते। एतद्पर्वतपादात् षोडशयोजनदूरे दामोदरकुण्डम् वर्तते। अत्र‘सजीवसालग्रामाः’लभ्यन्ते इति
स्थानिकनेपालीयानां विश्वासः।

सालग्रामशिलाः द्विविधाः – जलजाः,स्थलजाश्च इति ।

 गण्डकीनद्याः प्रान्ते उपलभ्यमानाः सालग्रामशिलाः स्थलजाः इति
कथ्यन्ते। एताः अतिमृदुलक्षणसहिताः न भवन्ति। पातालजले लभ्यमानाः जलजाः अतिमृदुलक्षणसहिताः भवन्ति। वज्रकीटकाः नाम कीटकाः शिलाः स्वदन्तैः,पक्षैः च रन्ध्रं कृत्वा अन्तः किंचित् कालं उषित्वा ताः शिलाः त्यक्त्वा गच्छन्ति। तैः कीटकैःकृतेषु रन्ध्रेषु विविधचक्राणि,विविधाकृतयश्च जायन्ते। अनेनैव कारणेन नानाविधसालाग्रामरूपशिलाः जायन्ते। वज्रकीटकाः शीतलकाले रक्षणार्थं तासां शिलानाम् अन्तः उषित्वा आतपकाले शिलाः त्यक्त्वा गच्छन्ति।अतः सालग्रामशिलासु वज्रकीटकाः न भवन्ति। सालग्रामशिलाः आराधनायैव उपयुज्यन्ते।

 वज्रकीटकानां स्वर्णभ्रमराः इति नामान्तरं अस्ति। अतः कासुचन सालग्रामशिलासु स्वर्णरेखाणां चिह्नानि दृश्यन्ते। सालग्रावः इति शब्दः एव सालग्रामशब्दरूपेण परिणामं प्राप।

 स-अलिग्रावः। अलिः नाम भ्रमरः- कीटकः। कीटकेन सह विद्यमाना शिला सालग्रावः इति कथ्यते।

 सालग्रामशिलासु चक्रमुद्रेति चिह्नं प्रधानं भवति। चक्राणां संख्यामनुसृत्य,दिशमनुसृत्य,शिलारूपवर्णमनुसृत्य च तत्तद्देवतामूर्तीन् लक्षयनि। प्रायः सालग्रामशिलाः अन्यशिलापेक्षया अल्पभारयुक्ताः भवन्ति। गण्डकीतीरे लभ्यमानाः सालग्रामशिलाः एव पूजार्हाः भवन्ति। हिरण्यसम्पर्कत्वेन सालग्रामशिलानां हिरण्यगर्भाः इति नामान्तरं अस्ति। क्षीरे जले च प्लवमानाः सालग्रामशिलाः सजीवसालग्रामशिलाः भवन्ति।

  

