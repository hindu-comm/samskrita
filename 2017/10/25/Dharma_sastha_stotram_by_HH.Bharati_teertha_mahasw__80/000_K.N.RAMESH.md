+++
title = "000 K.N.RAMESH"

+++
[[K.N.RAMESH	2017-10-25, 21:53:07 [Source](https://groups.google.com/g/samskrita/c/80G91zOZ8O8)]]



॥धर्मशास्ता स्तोत्रम्॥

  

जगत्प्रतिष्ठाहेतुर्यः धर्मः श्रुत्यन्तकीर्तितः ।

  

तस्यापि शास्ता यो देवस्तं सदा समुपाश्रये ॥१॥

  

श्रीशङ्करार्यैर्हि शिवावतारैः धर्मप्रचाराय समस्तकाले ।

  

सुस्थापितं शृङ्गमहीध्रवर्ये पीठं यतीन्द्राः परिभूषयन्ति ॥२॥

  

तेष्वेव कर्मन्दिवरेषु विद्यातपोधनेषु प्रथितानुभावः ।

  

विद्यासुतीर्थोऽभिनवोऽद्य योगी शास्तारमालोकयितुं प्रतस्थे ॥३॥

  

धर्मस्य गोप्ता यतिपुङ्गवोऽयं धर्मस्य शास्तारमवैक्षतेति ।

  

युक्तं तदेतद्‍ध्युभयोस्तयोर्हि सम्मेलनं लोकहिताय नूनम् ॥४॥

  

कालेऽस्मिन् कलिमलदूषितेऽपि धर्मः

  

श्रौतोऽयं न खलु विलोपमाप तत्र ।

हेतुः खल्वयमिह नूनमेव नान्यः

शास्ताऽस्ते सकलजनैकवन्द्यपादः ॥५॥

  

  

ज्ञानं षडास्यवरतातकृपैकलभ्यं मोक्षस्तु तार्क्ष्यवरवाहदयैकलभ्यः ।

  

ज्ञानं च मोक्ष उभयं तु विना श्रमेण प्राप्यं जनैः हरिहरात्मजसत्प्रसादात् ॥६॥

  

यमनियमादिसमेतैः यतचित्तैर्योगिभिः सदा ध्येयम् ।

  

शास्तारं हृदि कलये धातारं सर्वलोकस्य ॥७॥

  

शबरगिरिनिवासः सर्वलोकैकपूज्यः नतजनसुखकारी नम्रहृत्तापहारी ।

  

त्रिदशदितिजसेव्यः स्वर्गमोक्षप्रदाता हरिहरसुतदेवः सन्ततं शं तनोतु ॥८॥

  

इति शृङ्गगिरि जगद्गुरु श्री श्री भारतीतीर्थ महास्वामिभिः विरचितं धर्मशास्ता स्तोत्रम् ।

