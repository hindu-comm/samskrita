+++
title = "006 Nagaraj Paturi"

+++
[[Nagaraj Paturi	2020-08-10, 10:49:13 [Source](https://groups.google.com/g/samskrita/c/GAAOKZXmN-s)]]



There are no anushthubhs in Suryashatakam:

  

जंभारातीभकुंभोद्भवमिव दधतः सांद्रसिंदूररेणुं

रक्ताः सिक्ता इवौघैरुदयगिरितटीधातुधाराद्रवस्य

आयांत्या तुल्यकालं कमलवनरुचेवारुणा वो विभूत्यै

भूयासुर्भासयंतो भुवनमभिनवा भानवो भानवीयाः ॥ 1

भक्तिप्रह्वाय दातुं मुकुलपुटकुटीकोटरक्रोडलीनां

लक्ष्मी माक्रष्टुकामा इव कमलवनोद्घाटनं कुर्वते ये

कालाकारांधकारानन पतितजगत्साध्वसध्वंसकल्याः

कल्याणं वः क्रियासुः किसलयरुचयस्ते करा भास्करस्य ॥ 2

गर्भेष्वंभोरुहाणां शिखरिषु च शिताग्रेषु तुल्यं पतंतः

प्रारंभे वासरस्य व्युपरतिसमये चैकरूपास्तथैव

निष्पर्यायं प्रवृत्तास्त्रिभुवनभवनप्रांगणे पांतु युष्मा-

नूष्माणं संतताध्वश्रमजमिव भृशं बिभ्रतो ब्रध्नपादाः ॥ 3

प्रभ्रश्यत्युत्तरीयत्विषि तमसि समुद्वीक्ष्य वीतावृतीन्प्राग्‌-

जंतूस्तंतून्यथा यानतनु वितनुते तिग्मरोचिर्मरीचीस्‌

ते सांद्रीभूय सद्यः क्रमविशद दशाशा दशाळीविशालं

शश्वत्संपादयंतोऽंबरममलमलं मंगळं वो दिशंतु ॥ 4

न्यक्कुर्वन्नोषधीशे मुषितरुचि शुचेवौषधीः प्रोषिताभा

भास्वद्ग्रावोद्गतेन प्रथममिव कृताभ्युद्गतिः पावकेन

पक्षच्छेदव्रणासृक्स्रुत इव दृषदो दर्शयन्प्रातरद्रे-

राताम्रस्तीव्रभानोरनभिमतनुदे स्ताद्गभस्त्युद्गमो वः ॥ 5

शीर्णघ्राणांघ्रिपाणीन्व्रणिभि रपघनैर्घर्घराव्यक्तघोषान्‌

दीर्घाघ्रातानघौघैः पुनरपि घटयत्येक उल्लाघयन्‌यः

घर्मांशोस्तस्य वोऽंतर्द्विगुणघनघृणानिघ्न निर्विघ्नवृत्ते-

र्दत्तार्घाः सिद्धसंघैर्विदधतु घृणयः शीघ्र मंहोविधातम्‌॥ 6

बिभ्राणा वामनत्वं प्रथममथ तथैवांशवः प्रांशवो वः

क्रांताकाशांतराळा स्तदनु दशदिशः पूरयंतस्ततोऽपि

ध्वांतादाच्छिद्य देवद्विष इव बलिनो विश्वमाश्वश्नुवानाः

कृच्छ्राण्युच्छ्राय हेलोपहसितहरयो हारिदश्वा हरंतु ॥ 7

उद्गाडेनारुणिम्ना विदधति बहुळं येऽरुणस्यारुणत्वं

मूर्धोद्धूतौ खलीन क्षतरुधिररुचो ये रथाश्वाननेषु

शैलानां शेखरत्वं श्रितशिखरिशिखास्तन्वते ये दिशंतु

प्रेंखन्‌तः खे खरांशोः खचितदिनमुखास्ते मयूखाः सुखं वः ॥ 8

दत्तानंदाः प्रजानां समुचितसमयाकृष्टसृष्टैः पयोभिः

पूर्वाह्णे विप्रकीर्णा दिशि दिशि विरमत्यह्नि संहारभाजः

दीप्तांशोर्दीर्घदुःखप्रभवभवभयोदन्वदुत्तारनावो

गावो वः पावनानां परमपरिमितां प्रीतिमुत्पादयंतु ॥ 9

बंधध्वंसैकहेतुं शिरसि नतिरसाबद्धसंध्यांजलीनां

लोकानां ये प्रबोधं विदधति विपुलांभोजशंडाशयेव

ते युष्माकं स्वचित्तप्रथितपृथुतरप्रार्थनाकल्पवृक्षाः

कल्पंतां निर्विकल्पं दिनकरकिरणाःकेतवः कल्मषस्य ॥ 10

धारा रायो धनायापदि सपदि करालंबभूताः प्रपाते

तत्त्वालोकैकदीपास्त्रिदशपतिपुरप्रस्थितौ वीथ्य एव

निर्वाणोद्योगियोगिप्रगमनिजतनुद्वारि वेत्रायमाणा-

स्त्रायंतां तीव्रभानोर्दिवसमुखसुखा रश्मयः कल्मषाद्वः ॥ 11

प्राचि प्रागाचरंत्योऽनतिचिरमचले चारुचूडामणित्वं

मुंचंत्यो रोचनांबुप्रचुरमिव दिशामुच्चकैश्चर्चनाय

चाटूत्कैश्चक्रनाम्नां चतुरमविचलैर्लोचनै रर्च्यमाना-

श्चेष्टंतां चिंतितानामुचितमचरमाश्चंडरोचीरुचो वः ॥ 12

एकं ज्योतिर्दृशौ द्वे त्रिजगति गदितान्यब्जजास्यै श्चतुर्भि-

र्भूतानां पंचमं यान्यलमृतुषु तथा षट्सु नानाविधानि

युष्माकं तानि सप्तत्रिदशमुनिनुतान्यष्टदिग्भांजि भानो-

र्यांति प्राह्णे नवत्वं दश दधतु शिवं दीधितीनां शतानि ॥ 13

आवृत्तिभ्रांतविश्वाः श्रममिव दधतः शोषिणः स्वोष्मणेव

ग्रीष्मे दावाग्नितप्ता इव रसमसकृद्ये धरित्र्या धयंति

ते प्रावृष्यात्तपानातिशयरुज इवोद्वांततोया हिमर्तौ

मार्तांडस्याप्रचंडाश्चिरमशुभभिदेऽभीषवो वो भवंतु ॥ 14

तन्वाना दिग्वधूनां समधिकमधुरालोकरम्यामवस्था-

मारूढ प्रौढिलेशोत्कलित कपिलिमालंकृतिः केवलैव

उज्जृंभांभोजनेत्रद्युतिनि दिनमुखे किंचिदुद्भिद्यमाना

श्मश्रुश्रेणीव भासां दिशतु दशशती शर्म घर्मत्विषो वः ॥ 15

मौळींदोर्मैष मोषीद्द्युतिमिति वृषभांकेन यः शंकिनेव

प्रत्यग्रोद्घाटितांभोरुहकुहर गुहासुस्थितेनेव धात्रा

कृष्णेन ध्वांतकृष्ण स्वतनुपरिभवत्रस्नुनेव स्तुतोऽलं

त्राणाय स्तात्तनीयानपि तिमिररिपोः स त्विषामुद्गमो वः ॥ 16

विस्तीर्णं व्योम दीर्घाः सपदि दशदिशो व्यस्तवेलांभसोऽब्धीन्‌

कुर्वद्भिर्दृश्यनानानगनगरनगाभोगपृथ्वीं च पृथ्वीं

पद्मिन्युच्छ्वास्यते यै रुषसि जगदपि ध्वंसयित्वा तमिस्रा-

मुस्रा विस्रावयंतु द्रुतमनभिमतं ते सहस्रत्विषो वः ॥ 17

अस्तव्यस्तत्वशून्यो निजरुचिरनिशानश्वरः कर्तुमीशो

विश्वं वेश्मेव दीपः प्रतिहततिमिरं यः प्रदेशस्थितोऽपि

दिक्कालापेक्षयासौ त्रिभुवनमटतस्तिग्मभानोर्नवाख्यां

यातः शातक्रतव्यां दिशि दिशतु शिवं सोऽर्चिषामुद्गमो वः ॥ 18

मागान्म्लानिं मृणाळी मृदुरिति दययेवाप्रविष्टोऽहि लोकं

लोकालोकस्य पार्श्वं प्रतपति न परं यस्तदाख्यार्थमेव

ऊर्ध्वं ब्रह्मांडखंडस्फुटनभयपरित्यक्तदैर्घ्यो द्युसीम्नि

स्वेच्छावश्यावकाशावधि रवतु स व स्तापनो रोचिरोघः ॥ 19

अश्यामः काल एको न भवति भुवनांतोऽपि वीतेऽंधकारे

सद्यः प्रालेयपादो न विलयमचलश्चंद्रमा अप्युपैति

बंधः सिद्धांजलीनां न हि कुमुदवनस्यापि यत्रोज्जिहाने

तत्प्रातः प्रेक्षणीयं दिशतु दिनपतेर्धाम कामाधिकं वः ॥ 20

यत्कांतिं पंकजानां न हरति कुरुते प्रत्युताधिक्यरम्यां

नो धत्ते तारकाभां तिरयति नितरामाशु यन्नित्यमेव

कर्तुं नालं निमेषं दिवसमपि परं यत्तदेकं त्रिलोक्या-

श्चक्षुः सामान्यचक्षुर्विसदृशमघभिद्भास्वतस्तान्महो वः ॥ 21

क्ष्मां क्षेपीयः क्षपांभःशिशिरतरतलस्पर्शतर्षादृतेव

द्रागाशा नेतुमाशाद्विरदकरसरःपुष्कराणीव बोधं

प्रातः प्रोल्लंघ्य विष्णोः पदमपि कृपयेवातिवेगाद्दवीय-

स्युद्दामं द्योतमाना दहतु दिनपतेर्दुर्निमित्तं द्युतिर्वः ॥ 22

नो कल्पापायवायो रदयरयदलत्क्ष्माघरस्यापि गम्या

गाढोद्गीर्णोज्ज्वलश्रीरहनि न रहिता नो तमःकज्जलेन

प्राप्तोत्पत्तिः पतंगान्न पुनरुपगता मोषमुष्णत्विषो वो

वर्तिः सैवान्यरूपा सुखयतु निखिलद्वीपदीपस्य दीप्तिः ॥ 23

निश्शेषाशावपूर प्रवरगुरुगुणश्लाघनीयस्वरूपा

पर्याप्तं नोदयादौ दिनगमसमयोपप्लवेऽप्युन्नतेव

अत्यंतं यानभिज्ञा क्षणमपि तमसा साकमेकत्र वस्तुं

ब्रध्नस्येद्धा रुचिर्वो रुचिरिव रुचितस्याप्तये वस्तुनोऽस्तु ॥
24

बिभ्राणः शक्तिमाशु प्रशमितबलवत्तारकौर्जित्यगुर्वीं

कुर्वाणो लीलयाथः शिखिनमपि लसच्चंद्रकांतावभासं

आदध्यादंधकारे रतिमतिशयिनीमावहन्वीक्षणानां

बालो लक्ष्मीमपारामपर इव गुहोऽहर्पते रातपो वः ॥ 25

ज्योत्स्नांशाकर्ष पांडुद्युति तिमिरमषीशेषकल्माषमीष-

ज्जृंभोद्भूतेन पिंगं सरसिजरजसा संध्यया शोणशोचिः

प्रातःप्रारंभकाले सकलमिव जगच्चित्रमुन्मीलयंती

कांतिस्तीक्ष्णत्विषोऽक्ष्णां मुदमुपनयतात्तूलिकेवातुलां वः ॥ 26

आयांती किं सुमेरोः सरणिररुणिता पाद्मरागैः परागै-

राहोस्वित्स्वस्य माहारजनविरचिता वैजयंती रथस्य

मांजिष्ठी प्रष्ठवाहावळिविधुतशिरश्चामराळीऽनुलोकै-

राशंक्यालोकितैवं सवितुरघनुदे स्तात्प्रभातप्रभा वः ॥ 27

ध्वांतध्वंसं विधत्ते न तपति रुचिमन्नातिरूपं व्यनक्ति

न्यक्त्वं नीत्वापि नक्तं न वितरतितरां तावदह्नस्त्विषं यः

स प्रातर्मा विरंसी दसकलपटिमा पूरयन्युष्मदाशा-

माशाकाशावकाशावतरण तरुणप्रक्रमोऽर्कप्रकाशः ॥ 28

तीव्रं निर्वाणहेतुर्यदपि च विपुलं यत्प्रकर्षेण चाणु

प्रत्यक्षं यत्परोक्षं यदिह यदपरं नश्वरं शाश्वतं च

यत्सर्वस्य प्रसिद्धं जगति कतिपये योगिनो यद्विदंति

ज्योतिस्तद्द्विप्रकारं सवितुरवतु वो बाह्यमाभ्यंतरं च ॥ 29

रत्नानां मंडनाय प्रभवति नियतोद्देशलब्धावकाशं

वह्नेर्दार्वादि दग्धुं निजजडिमतया कर्तुमानंदमिंदोः

यत्तु त्रैलोक्यभूषाविधिरघदहनं ह्लादि वृष्ट्याशु तद्वो

बाहुळ्योत्पाद्यकार्याधिकतरमवतादेकमेवार्कतेजः ॥ 30

मीलच्चक्षु र्विजिह्मश्रुति जडरसनं निघ्नितघ्राणवृत्ति

स्वव्यापाराक्षमत्वक्परिमुषीतमनः श्वासमात्रावशेषं

विस्रस्तांगं पतित्वा स्वपदपहरतादश्रियं वोऽर्कजन्मा

कालव्याळावलीढं जगदगद इवोत्थापयन्प्राक्प्रतापः ॥ 31

निश्शेषं नैशमंभः प्रसभमपनुदन्नश्रुलेशानुकारि

स्तोकस्तोकापनीतारुणरुचिरचिरा दस्तदोषानुषंगः

दाता दृष्टिं प्रसन्नां त्रिभुवननयनस्याशु युष्मद्विरुद्धं

वध्याद्ब्रध्नस्य सिद्धांजनविधिरपरः प्राक्तनोऽर्चिःप्रचारः ॥ 32

भूत्वा जंभस्य भेत्तुः ककुभि परिभवारंभभूः शुभ्रभानो-

र्बिभ्राणा बभ्रुभावं प्रसभमभिनवांभोजजृंभाप्रगल्भा

भूषा भूयिष्ठशोभा त्रिभुवनभवनस्यास्य वैभाकरी या

विभ्रांति भ्राजमाना विभवतु विभवोद्भूतये सा विभा वः ॥ 33

संसक्तं सिक्तमूलादभिनवभुवनोद्यानकौतूहलिन्या

यामिन्या कन्ययेवामृतकरकलशावर्जितेनामृतेन

अर्कालोकः क्रियाद्वो मुदमुदयशिरश्चक्रवाळालवाला-

दुद्यन्बालप्रवाळप्रतिमरुचि रहःपादप प्राक्प्ररोहः ॥ 34

भिन्नं भासारुणस्य क्वचिदभिनवया विद्रुमाणां त्विषेव

त्वंगन्नक्षत्ररत्नद्युतिनिकरकराळांतराळं क्वचिच्च

नांतर्निश्शेषकृष्णश्रियमुदधिमिव ध्यांतराशिं पिबन्‌स्ता-

दौर्वः पूर्वोप्यपूर्वोऽग्निरिव भवदघप्लुष्टयेऽर्कावभासः ॥ 35

गंधर्वैर्गद्यपद्य व्यतिकरितवचोहृद्यमातोद्यवाद्यै-

राद्यैर्यो नारदाद्यैर्मुनिभिरभिनुतो वेदवेद्यैर्विभिद्य

आसाद्यापद्यते यं पुनरपि च जगद्यौवनं सद्य उद्य-

न्नुद्द्योतो द्योतितद्यौर्द्यतु दिवसकृतोऽसाववद्यानि वोऽद्य ॥ 36

आवानैश्चंद्रकांतैश्च्युततिमिरतया तानवात्तारकाणा-

मेणांकालोकलोपादुपहत तमसामोषधीनां लयेन

आरादुत्प्रेक्ष्यमाणा क्षणमुदयतटांतर्हितस्याहिमांशो-

राभा प्राभातिकी वोऽवतु न तु नितरां तावदाविर्भवंती ॥ 37

सानौ सानौदये नारुणितदळपुनर्यौवनानां वनाना-

मालीमालीढपूर्वा परिहृतकुहरोपांतनिम्ना तनिम्ना

भावोऽभावोपशांतिं दिशतु दिनपतेर्भासमाना समाना

राजी राजीवरेणोः समसमयमुदेतीव यस्या वयस्या ॥ 38

उज्जृंभांभोरुहाणां प्रभवति पयसां या श्रियै नोष्णतायै

पुष्णात्यालोकमात्रं न तु दिशति दृशां दृश्यमाना विघातं

पूर्वाद्रेरेव पूर्वं दिवमनु च पुनः पावनी दिङ्मुखाना-

मेनांस्यैनी विभा सा नुदनु नुतिपदैकास्पदं प्राक्तनी वः ॥ 39

वाचां वाचस्पतेरप्यचलभिदुचिताचार्यकाणां प्रपंचै-

र्वैरिंचानां तथोच्चारित रुचिमदृचां चाननानां चतुर्णां

उच्येतार्चासु वाच्यच्युतिशुचि चरितं यस्य नोच्चैर्विविच्य

प्राच्यं वर्च श्चकासच्चिरमुपचिनुतात्तस्य चंडार्चिषो वः ॥ 40

मूर्ध्न्यद्रेर्धातुरागस्तरुषु किसलयो विद्रुमौघः समुद्रे

दिङ्मातंगोत्तमांगेष्वभिनवनिहितः सांद्रसिंदूररेणुः

सीम्नि व्योम्नश्च हेम्नः सुरशिखरिभुवो जायते यः प्रकाशः

शोणिम्नासौ खरांशोरुषसि दिशतु वः शर्म शोभैकदेशः ॥ 41

अस्ताद्रीशोत्तमांगे श्रितशशिनि तमःकालकूटे निपीते

याते व्यक्तिं पुरस्तादरुणकिसलये प्रत्युषःपारिजाते

उद्यंत्यारक्तपीतांबरविशदतरोद्वीक्षिता तीक्ष्णभानो-

र्लक्ष्मीर्लक्ष्मीरिवास्तु स्फुटकमलपुटोपाश्रया श्रेयसे वः ॥ 42

नोदन्वान्‌जन्मभूमिर्न तदुदरभुवो बांधवाः कौस्तुभाद्या

पाणौ पद्मं न यस्याः न च नरकरिपूरःस्थली वासवेश्म

तेजोरूपापरैव त्रिषु भुवनतलेष्वादधाना व्यवस्थां

सा श्रीः श्रेयांसि दिश्यादशिशिरमहसो मंडलाग्रोद्गता वः ॥ 43

॥अश्ववर्णनम्‌॥

रक्षंत्वक्षुण्णहेमोपलपटलमलं लाघवादुत्पतंतः

पातंगाः पंग्ववज्ञा जितपवनजवा वाजिनस्ते जगंति

येषां वीतान्यचिह्नोन्नयमपि वहतां मार्गमाख्याति मेरा-

वुद्यन्नुद्दामदीप्तिर्द्युमणि मणिशिलावेदिका जातवेदाः ॥ 44

प्लुष्टाः पृष्टेऽंशुपातैरतिनिकटतया दत्तदाहातिरेकै-

रेकाहाक्रांतकृत्स्नत्रिदिवपथपृथुश्वासशोषाः श्रमेण

तीव्रोदन्यास्त्वरंतामहितविहतये सप्तयः सप्तसप्ते-

रभ्याशाकाशगंगाजल सरळगळावाङ्नताग्रानना वः ॥ 45

मत्वान्यान्पार्श्वतोऽश्वान्‌स्फटिमणिदृषद्दृष्टदेहा द्रवंती

व्यस्तेऽहन्यस्तसंध्येयमिति मृदुपदा पद्मरागोपलेषु

सा दृश्यादृश्यमूर्तिर्मरकतकटके क्लिष्टसूता सुमेरो-

र्मूर्धन्यावृत्तिलब्धध्रुतगतिरवताद्ब्रध्नवाहावळि र्वः ॥ 46

हेलालोलं वहंती विषधरदमनस्याग्रजेनावकृष्टा

स्वर्वाहिन्याः सुदूरं जनितजवजया स्यंदनस्य स्यदेन

निर्व्याजं तापमाने हरितरुचि निजस्फीतफेनाहितश्री-

रश्रेयांस्यश्वपंक्तिः शमयतु यमुनेवापरा तापनी वः ॥ 47

मार्गोपांते सुमेरोर्नुवति कृतनतौ नाकधाम्नां निकाये

वीक्ष्य व्रीडावतीनां प्रतिकुहरमुखं किन्नरीणां मुखानि

सूतेऽसूयत्यपीषज्जडगति वहतां कंधराग्रै र्वलद्भि-

र्वाहानां व्यस्यताद्वः सममसम हरेर्हेषितं कल्मषाणि ॥ 48

धुन्वंतो नीरदाळीर्निजरुचिहरिताः पार्श्वयोः पक्षतुल्या-

स्तालूत्तानैः खलीनैः खचितमुखरुचश्च्योतता लोहितेन

उड्डीयेव व्रजंतो वियति जववशादर्कवाहाः क्रियासुः

क्षेमं हेमाद्रिहृद्य द्रुमशिखरशिरःश्रेणिशाखाशुका वः ॥ 49

॥अनूरुवर्णनम्‌॥

प्रातःशैलाग्ररंगे रजनियवनिकापाय संलक्ष्यलक्ष्मी-

र्विक्षिप्यापूर्वपुष्पांजलि मुडुनिकरं सूत्रधारायमाणः

यामेष्वंकेष्विवाह्नः कृतरुचिषु चतुर्ष्वेव लब्धप्रतिष्ठा-

मव्यात्प्रस्तावयन्वो जगदटनमहानाटिकां सूर्यसूतः ॥ 50

आक्रांत्या वाह्यमानं पशुमिव हरिणा वाहकोऽग्र्यो हरीणां

भ्राम्यंतं पक्षपाताज्जगति समरुचिः सर्वकर्मैकसाक्षी

शत्रुं नेत्रश्रुतीना मवजयति वयोज्येष्ठभावे समेऽपि

स्थेम्नां धाम्नां निधिर्यः स भवदघनुदे नूतनः स्तादनूरुः ॥ 51

दत्तार्घैर्दूरनम्रै र्वियति विनयतो वीक्षितः सिद्धसाध्यैः

सानाथ्यं सारथिर्वः स दशशतरुचेः सातिरेकं करोतु

आपीय प्रातरेव प्रततहिमपयःस्यंदिनी रिंदुभानूः

यः काष्ठादीपनोऽग्रे जडित इव भृशं सेवते पृष्ठतोऽर्कम्‌॥ 52

मुंचन्‌रश्मीन्‌दिनादौ दिनगमसमये संहरंश्च स्वतंत्र-

स्तोत्रप्रख्यातवीर्योऽविरतहरिपदाक्रांतिबद्धाभियोगः

कालोत्कर्षाल्लघुत्वं प्रसभमधिपतौ योजयन्यो द्विजानां

सेवाप्रीतेन पूष्णा स्वसम इव कृतस्त्रायतां सोऽरुणो वः ॥ 53

शातः श्यामालतायाः परशुरिव तमोऽरण्यवह्नेरिवार्चिः

प्राच्येवाग्रे ग्रहीतुं ग्रहकुमुदवनं द्रागुदस्तोऽग्रहस्तः

ऐक्यं भिंदन्‌द्युभूम्योरवधिरिव विधातेव विश्वप्रबोधं

वाहानां वो विनेता व्यपनयतु विपन्नाम धामाधिपस्य ॥ 54

पौरस्त्यस्तोयदर्तोः पवन इव पतत्पावकस्येव धूमो

विश्वस्येवादिसर्गः प्रणव इव परं पावनो वेदराशेः

संध्यानृत्योत्सवेच्छोरिव मदनरिपोर्नंदिनांदीनिनादः

सौरस्याग्रे सुखं वो वितरतु विनतानंदनः स्यंदनस्यः ॥ 55

पर्याप्तं तप्तचामीकरकटकतटे क्लिष्टशीतेतरांशा-

वासीदत्स्यंदनाश्वानुकृतिमरकते पद्मरागायमाणः

यः सोत्कर्षां विभूषां कुरुत इव कुलक्ष्माभृदीशस्य मेरो-

रेनांस्यह्नाय दूरं गमयतु स गुरुः काद्रवेयद्विषो वः ॥ 56

नीत्वाश्वान्‌सप्तकक्ष्या इव नियमवशं वेत्रकल्पप्रतोद-

स्तूर्णं ध्वांतस्य राशावितरजन इवोत्सारिते दूरभाजि

पूर्वं प्रष्ठो रथस्य क्षितिभृदधिपतीन्‌दर्शयंस्त्रायतां व

स्त्रैलोक्यास्थानदानोद्यत दिवसपतेः प्राक्प्रतीहारपालः ॥ 57

वज्रिन्‌जातं विकासीक्षणकमलवनं भासि नाभासि वह्ने!

तातं नत्वाश्वपार्श्वान्नय यम! महिषं राक्षसा वीक्षिताः स्थ

सप्तीन्‌सिंच प्रचेतः! पवन! भज जवं वित्तपावेदितस्त्वं

वंदे शर्वेति जल्पन्प्रतिदिशमधिपान्पातु पूष्णोऽग्रणीर्वः ॥ 58

पाशानाशांतपालादरुण वरुणतो मा ग्रहीः प्रग्रहार्थं

तृष्णां कृष्णस्य चक्रे जहिहि नहि रथो याति मे नैकचक्रः

योक्तुं युग्यं किमुच्चैश्श्रवस मभिलषस्यष्टमं वृत्रशत्रो-

स्त्यक्तान्यापेक्षविश्वोपकृतिरिति रविः शास्ति यं सोऽवताद्वः ॥ 59

नो मूर्छाच्छिन्नवांछः श्रमविवशवपुर्नैव नाप्यास्यशोषी

पांथः पथ्येतराणि क्षपयतु भवतां भास्वतोऽग्रेसरः सः

यः संश्रित्य त्रिलोकीमटति पटुतरैस्तप्यमानो मयूखै-

रारादारामरेखामिव हरितमणिश्यामला मश्वपंक्तीम्‌॥ 60

सीदंतोऽंतर्निमज्जज्जडखुरमुसलाः सैकते नाकनद्याः

स्कंदंतः कंदराळीः कनकशिखरिणो मेखलासु स्खलंतः

दूरं दूर्वास्थलोत्का मरकतदृषदि स्थास्नवो यन्न याताः

पूष्णोऽश्वाः पूरयन्यस्तदवतु जवनैर्हुंकृते नाग्रगो वः ॥ 61

॥रथवर्णनम्‌॥

पीनोरः प्रेरिताभ्रैश्चरमखुरपुटाग्रस्थितैः प्रातरद्रा-

वादीर्घांगैरुदस्तो हरिभिरपगतासंगनिश्शब्दचक्रः

उत्तानानूरुमूर्धावनतिहठभवद्विप्रतीपप्रणामः

प्राह्णे श्रेयो विधत्तां सवितुरवतरन्व्योमवीथीं रथो वः ॥ 62

ध्वांतौघध्वंसदीक्षाविधि गुरुवहता प्राक्सहस्रं कराणा-

मर्यम्णा यो गरीयः पदमतुलमुपानीयताध्यासनेन

स श्रांतानां नितांतं भरमिव मरुतामक्षमाणां विसोढुं

स्कंधात्स्कंधं व्रजन्वो वृजिनविहतये भास्वतः स्यंदनोऽस्तु ॥ 63

योक्त्रीभूतान्रथस्य ग्रसितुमिव पुरो दंदशूकान्‌दधानो

द्वेधाव्यस्तांबुवाहावळि विहितबृहत्पक्षविक्षेपशोभः

सावित्रः स्यंदनोऽसौ निरतिशयगति प्रीणितानूरुरेनः-

क्षेपीयो वो गरुत्मानिव हरतु हरीच्छाविधेयप्रचारः ॥ 64

एकाहेनैव दीर्घां त्रिभुवनपदवीं लंघयन्‌यो लघिष्ठः

पृष्ठे मेरोर्गरीयान्‌दलितमणिदृषत्त्विंषि पिंषन्‌शिरांसि

विश्वस्येवोपरिष्टा दपिच पुनरधस्तादिवास्ताद्रिमूर्ध्नि

ब्रध्नस्याव्यात्स एवं दुरधिगमपरिस्पंदनः स्यंदनो वः ॥ 65

धूर्ध्वस्ताग्यग्रहाणि ध्वजपटपवनांदोळितेंदूनि दूरं

राहौ ग्रासाभिलाषादनुसरति पुनर्दत्तचक्रव्यथानि

श्रांताश्व श्वासहेला धुतविबुधधुनीनिर्झरांभांसि भद्रं

देयासु र्वो दवीयो दिवि दिवसपतेः स्यंदनप्रस्थितानि ॥ 66

अक्षे रक्षां निबध्य प्रतिसरवलयै र्योजयंत्यो युगाग्रं

धूःस्तंभे दग्धधूपाः प्रहितसुमनसो गोचरे कूबरस्य

चर्चां चक्रे दधत्यो मलयजरजसा सिद्धवध्वस्त्रिसंध्यं

वंदंते यं द्युमार्गे स नुदतु दुरितान्यंशुमत्स्यंदनो वः ॥ 67

उत्कीर्णस्वर्णरेणु द्रुतखुरदळिता पार्श्वयोः शश्वदश्वै-

रश्रांतभ्रांतचक्रक्रमनिखिलमिल न्नेमिनिम्ना भरेण

मेरोर्मूर्धन्यघं वो विघटयतु रवेरेकवीथी रथस्य

स्वोष्मोदक्तांबुरिक्त प्रकटितपुलिनोद्धूसरा स्वर्धुनीव ॥ 68

नंतुं नाकालयाना मनिशमुपयतां पद्धतिः पंक्तिरेव

क्षोदो नक्षत्रराशे रकृशरयमिळच्चक्रपिष्टस्य धूळिः

हेषाह्रादो हरीणां सुरशिखरिदरीः पूरयन्नेमिनादो

यस्याव्यात्तीव्रभानोः स दिवि भुवि यथा व्यक्तचिह्नो रथो वः ॥ 69

निःस्पंदानां विमानावळिविततदिवां देवबृंदारकाणां

बृंदैरानंदसांद्रोद्यममपि वहतां विंदतां वंदितुं नो

मंदाकिन्याममंदः पुलिनभृति मृदुर्मंदरे मंदिराभे

मंदारैर्मंडितारं दधदरि दिनकृत्स्यंदनः स्तान्मुदे वः ॥ 70

चक्री चक्रारपंक्तिं हरिरपि च हरीन्‌धूर्जटिर्धूर्ध्वजांता-

नक्षं नक्षत्रनाथोऽरुणमपि वरुणः कूबराग्रं कुबेरः

रंहः संघः सुराणां जगदुपकृतये नित्ययुक्तस्य यस्य

स्तौति प्रीतिप्रसन्नोऽन्वहमहिमरुचेः सोऽवतात्स्यंदनो वः ॥ 71

नेत्राहीनेन मूले विहितपरिकरः सिद्धसाध्यैर्मरुद्भिः

पादोपांते स्तुतोऽलं बलिहरि रभसाकर्षणाद्बद्धवेगः

भ्राम्यन्‌व्योमांबुराशावशिशिरकिरणस्यंदनः संततं वो

दिश्याल्लक्ष्मीमतुल्या मतुलितमहिमेवापरो मंदराद्रिः ॥ 72

॥मंडलवर्णनम्‌॥

यज्ज्वायो बीजमह्नामपहततिमिरं चक्षुषामंजनं य

द्द्वारं यन्मुक्तिभाजां यदखिलभुवनज्योतिषामेकमोकः

यद्वृष्ट्यंभोनिधानं धरणिरससुधापानपात्रं महद्य-

द्दिश्यादीशस्य भासां तदविकलमलं मंगलं मंडलं वः ॥ 73

वेलावर्धिष्णु सिंधोः पय इव खमिवार्धोद्गताग्र्य ग्रहोडु

स्तोकोद्भिन्नस्वचिह्नप्रसवमिव मधोरास्यमस्यन्मनांसि

प्रातः पूष्णोऽशुभानि प्रशमयतु शिरःशेखरीभूतमद्रेः

पौरस्त्यस्योद्गभस्ति स्तिमिततम तमःखंडनं मंडलं वः ॥ 74

प्रत्युप्तस्तप्त हेमोज्ज्वलरुचिरचलः पद्मरागेण येन

ज्यायः किंजल्कपुंजो यदळिकुलशितेरंबरेंदीवरस्य

कालव्याळस्य चिह्नं महिततममहो मूर्ध्निरत्नं महद्य-

द्दीप्तांशोः प्रातरव्यात्तदविकलजगन्मंडनं मंडलं वः ॥ 75

कस्त्राता तारकाणां पतति तनुरवश्यायबिंदुर्यथेंदु-

र्निद्राणा दृक्स्मरारेरुरसि मुररिपोः कौस्तुभो नोद्गभस्तिः

वह्नेः सापह्नवैव द्युतिरुदयगते यत्र तन्मंडलं वो

मार्तांडीयं पुनीताद्दिवि भुवि च तमांसीव मुष्णन्महांसि ॥ 76

यत्प्राच्यां प्राक्चकास्ति प्रभवति च यतः प्राच्यसावुज्जिहाना-

दिद्धं मध्ये यदह्नो भवति ततरुचा येन चोत्पाद्यतेऽहः

यत्पर्यायेण लोकान्प्रतपति च जगतां जीवितं यच्च तद्वो

विश्वानुग्राहि विश्वं सृजदपि च रवेर्मंडलं मुक्तयेऽस्तु ॥ 77

शुष्यंत्यूढानुकारा मकरवसतयो मारवीणां स्थलीनां

येनोत्तप्ताः स्फुटंतो झडिति तिलतुलां यांत्यगेंद्रा युगांते

तच्चंडाशोरकांड त्रिभुवनदहनाशंकया धामकृत्स्नं

संहृत्यालोकमात्रं प्रलघु विदधतः स्तान्मुदे मंडलं वः ॥ 78

उद्यद्द्यूद्यानवाप्यां बहुलतम तमःपंकपूरं विदार्य

प्रोद्भिन्नं पत्रपार्श्वे ष्वविरळमरुणच्छायया विस्फुरंत्या

कल्याणानि क्रियाद्वः कमलमिव महन्मंडलं चंडभानो-

रन्वीतं तृप्तिहेतो रसकृदळिकुलाकारिणा राहुणा यत्‌॥ 79

चक्षुर्दक्षद्विषो यन्न तु दहति परं पूरयत्येव कामं

नास्तं जुष्टं मरुद्भिर्यदिह नियमिनां यानपात्रं भवाब्धौ

यद्वीतश्रांति शश्वद्भ्रमदपि जगतां भ्रांतिमभ्रांति हंति

ब्रध्नस्याख्याद्विरुद्धक्रियमपि विहिताधायि तन्मंडलं वः ॥ 80

॥रविवर्णनम्‌॥

सिद्धैः सिद्धांतमिश्रं श्रितविधि विबुधैश्चारणै श्चाटुगर्भं

गीत्या गंधर्वमुख्यै र्मुहुरहिपतिभि र्यातुधानै र्यतात्म

सार्धं साध्यैर्मुनींद्रै र्मुदितमतमनो मोक्षिभिः पक्षपातात्‌

प्रातः प्रारंभमाणस्तुतिरवतु रवि र्विश्ववंद्योदयो वः ॥ 81

भासामासन्नभावादधिकतरपटोश्चक्रवालस्य तापा-

च्छेदादच्छिन्नगच्छत्तुरग खुरपुटन्यासनिश्शंकटंकैः

निस्संगस्यंदनांगभ्रमणनिकषणा त्पातु व स्त्रिप्रकारं

तप्तांशुस्तत्परीक्षापर इव परितः पर्यटन्हाटकाद्रिम्‌॥ 82

नो शुष्कं नाकनद्या विकसितकनकांभोरुहं भ्राजितं तु

प्लुष्टा नैवोपभोग्या भवति भृशतरं नंदनोद्यानलक्ष्मीः

नो शृंगाणि द्रुतानिद्रुतममरगिरेः कालधौतानि धौता-

नीद्धं धाम द्युमार्गे म्रदयति दयया यत्र सोऽर्कोऽवताद्वः ॥ 83

ध्वांतस्यैवांतहेतुर्न भवति मलिनैकात्मनः पाप्मनोऽपि

प्राक्पादोपांतभाजां जनयति न परं पंकजानां प्रबोधं

कर्ता निश्श्रेयसानामपि न तु खलु यः केवलं वासराणां

सोऽव्यादेकोद्यमेच्छा विहितबहुबृहद्विश्वकार्योऽर्यमा वः ॥ 84

लोटन्लोष्टाविचेष्टः श्रितशयनतलो निस्स्पृहीभूतदेहः

संदेही प्राणितव्ये सपदि दश दिशः प्रेक्षमाणोऽंधकाराः

निश्श्वासायासनिष्ठः परमपरवशो जायते जीवलोकः

शोकेनेवान्य लोकानुदयकृति गते यत्र सोऽर्कोऽवताद्वः ॥ 85

क्रामन्लोलोऽपि लोकान्‌स्तदुपकृतिकृतावाश्रितः स्थैर्यकोटिं

नॄणां दृष्टिं विजिह्मां विदधदपि करोत्यंतरत्यंतभद्रां

यस्तापस्यापि हेतुर्भवति नियमिनामेक निर्वाणदायी

भूयात्स प्रागवस्थाधिकतरपरिणामोदयोऽर्कः श्रियै वः ॥ 86

व्यापन्नर्तुर्न कालो व्यभिचरति फलं नौषधीर्वृष्टिरिष्टा

नेष्टैस्तृप्यंति देवा नहि वहति मरुन्निर्मलाभानि भानि

आशाः शांता न भिंदंत्यवधिमुदधयो बिभ्रति क्ष्माभूतः क्ष्मां

यस्मिंस्त्रैलोक्यमेवं न चलति तपति स्तात्स सूर्यः श्रियै वः ॥
87

कैलासे कृत्तिवासा विहरति विरहत्रासदेहोढकांतः

श्रांतः शेते महाहावधिजलधि विना छद्मना पद्मनाभः

योगोद्योगैकतानो गमयति सकलं वासरं स्वं स्वयंभू-

र्भूरि त्रैलोक्यचिंताभृति भुवनविभौ यत्र भास्वान्सवोऽव्यात्‌॥
88

एतद्यन्मंडलं खे तपति दिनकृतस्ता ऋचोऽर्चींषि यानि

द्योतंते तानि सामान्ययमपि पुरुषो मंडलेऽणुर्यजूंषि

एवं यं वेद वेदत्रितयमयमयं वेदवेदी समग्रो

वर्गः स्वर्गापवर्गोपकृति रविकृतिः सोऽस्तु सूर्यः श्रियै वः ॥ 89

नाकौकःप्रत्यनीकक्षतिपटुमहसां वासावाग्रेसराणां

सर्वेषां साधुपातां जगदिदमदितेरात्मजत्वे समेऽपि

येनादित्याभिधानं निरतिशयगुणैरात्मनि न्यस्तमस्तु

स्तुत्यस्त्रैलोक्यवंद्यै स्त्रिदशमुनिगणैः सोऽस्तु सूर्यः श्रियै वः ॥ 90

भूमिं धाम्नोऽभिवृष्ट्या जगति जलमयीं पावनीं संस्मृताव-

प्याग्नेयीं दाहशक्त्या मुहुरपि यजमानात्मिकां प्रार्थितार्थैः

लीनामाकाश एवामृतकरघटितां ध्वांतपक्षस्य पर्व-

ण्वेवं सूर्योऽष्टभेदां भव इव भवतः पातु बिभ्रत्स्वमूर्तिम्‌॥ 91

प्राक्कालोन्निद्रपद्माकर परिमिळनाविर्भवत्पादशोभो

भक्त्या त्यक्तोरुखेदोद्गति दिवि विनतासूनुना नीयमानः

सप्ताश्वाप्तापरांतान्यधिक मधरयन्यो जगंति स्तुतोऽलं

देवैर्देवः स पायादपर इव मुरारातिरह्नां पतिर्वः ॥ 92

यः स्रष्टापां पुरस्तादचलवर समभ्युन्नतेर्हेतुरेको

लोकानां यस्त्रयाणां स्थित उपरि परं दुर्विलंघ्येन धाम्ना

सद्यः सिद्ध्यै प्रसन्नद्युतिशुभचतुराशामुखः स्ताद्विभक्तो

द्वेधा वेधा इवाविष्कृतकमलरुचिः सोऽर्चिषामाकरो वः ॥ 93

साद्रिद्यूर्वीनदीशा दिशति दशदिशो दर्शयन्प्राग्दृशो यः

सादृश्यं दृश्यते नो सदशशतदृशि त्रैदशे यस्य देशे

दीप्तांशुर्वः स दिश्यादशिवयुगदशादर्शितद्वादशात्मा

शास्त्यश्वान्‌शर्म यस्याशयविदतिशयाद्दंदशूकाशनाद्यः ॥ 94

तीर्थानि व्यर्थकानि ह्रदनदसरसीनिर्झरांभोजिनीनां

नोदन्वंतो नुदंति प्रतिभयमशुभं श्वभ्रपातानुबंधि

आपो नाकापगाया अपि कलुषमुषो मज्जतां नैव यत्र

त्रातुं यातेऽन्यलोकान्‌स दिशतु दिवसस्यैकहेतुर्हितं वः ॥ 95

एतत्पातालपंकप्लुतमिव तमसाचैक मुद्गाढमासी-

दप्रज्ञाताप्रतर्क्यं निरवगति तथालक्षणं सुप्तमंतः

यादृक्सृष्टेः पुरस्तान्निशि निशि निखिलं जायते तादृगेव

त्रैलोक्यं यद्वियोगादवतु रविरसौ सर्गतुल्योदयो वः ॥ 96

द्वीपे योऽस्ताचलोऽस्मिन्भवति खलु स एवापरत्रोदयाद्रि-

र्या यामिन्युज्ज्वलेंदुद्युतिरिह दिवसोऽन्यत्र तीव्रातपः सः

यद्वश्यौ देशकालाविति नियमयतो नो तु यं देशकाला-

वव्यात्स स्वप्रभुत्वाहितभुवनहितो हेतुरह्नामिनो वः ॥ 97

व्यग्रै रग्र्यग्रहोडु ग्रसनगुरु भरैर्नो समग्रैरुदग्रैः

प्रत्यग्रै रीषदुग्रै रुदयगिरिगतो गोगणैर्गौरयन्‌गां

उद्गाढार्चि र्विलीनामरनगर नगग्राव गर्भामिवाह्ना-

मग्रेयोऽग्रे विधत्ते ग्लपयतु गहनं स ग्रहग्रामणीर्वः ॥ 98

योनिः साम्नां विधाता मधुरिपुरजितो धूर्जटिः शंकरोऽसौ

मृत्युः कालोऽलकायाःपतिरपि धनदः पावको जातवेदाः

इत्थं संज्ञा डबित्थादि पदमृतभुजां या यदृच्छाप्रवृत्ता-

स्तासामेवाभिधेयोऽनुगत गुणगुणैर्यः स सूर्योऽवताद्वः ॥ 99

देवः किं बांधवः स्यात्प्रियसुहृदथवाचार्य आहोस्विदर्यो

रक्षा चक्षुर्नु दीपो गुरुरुत जनको जीवितं बीजमोजः

एवं निर्णीयते यः किमिति न जगतां सर्वथा सर्वदोऽसौ

सर्वाकारोपकारी दिशतु दशशताभीषु रभ्यर्थितं वः ॥ 100

॥फलश्रुति॥

चत्वारिंशत्प्रभायास्त्र यमथच पुनर्वाजिनां षट्कमुक्तं

पश्चान्नेतुर्द्विषट्कं पुनरपि च दशस्यंदनस्यैकमुक्तं

भूयोऽष्टौ मंडलस्य स्फुटमथ च रवेर्विंशतिः श्रीमयूरे

णेत्थं प्रातःपठेद्यस्शतक मनुदिनं सूर्यसायुज्य मेति ॥ 101

श्लोकान्लोकस्य भूत्यै शतमिति रचिताः श्रीमयूरेण भक्त्या

युक्तश्चैतान्पठेद्यः सकृदपि पुरुषः सर्वपापैर्विमुक्तः

आरोग्यं सत्कवित्वं श्रियमतुलबलं कांतिमायुःप्रकर्षं

विद्यामैश्वर्यमर्थं सुतमपि लभते सोऽत्र सूर्यप्रसादात्‌॥ 102





  





> To view this discussion on the web visit > [https://groups.google.com/d/msgid/samskrita/CAJ3b0o8cxTR_b9EOOyuQ8sAexaehqOXFz3NQoctzy_Z8XBpvaA%40mail.gmail.com](https://groups.google.com/d/msgid/samskrita/CAJ3b0o8cxTR_b9EOOyuQ8sAexaehqOXFz3NQoctzy_Z8XBpvaA%40mail.gmail.com?utm_medium=email&utm_source=footer).  



