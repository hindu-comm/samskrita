+++
title = "000 Jagannatha S"

+++
[[Jagannatha S	2020-05-08, 08:42:56 [Source](https://groups.google.com/g/samskrita/c/-CqibHtGLrk)]]



त्रिंशद् -वर्षेभ्यः पूर्वं कन्नडसाहित्यपरिषदो मैसूरुशाखायां कन्नडकविसंम्मेलनं प्राचलत्। सकुतूहलोsहं श्रोतृत्वेन रूपेण तत्रोपस्थितः।कस्यचन सज्जनस्य परिचयस्तत्रैवाभवत् (यस्य नाम स्मर्तुं नेदानीं प्रभवामि)।संमेलनस्य समाप्तौ गृहं प्रतिनिवर्तमानेन मया साकं सुखसंकथाविनोदं कुर्वन् स कथां कांचिदकथयत्-यथा-

कदाचिद् भोजराजः कमपि सेवकमाहूय आज्ञापयत्- 
\`\`माघ-भारवि-कालिदास-व्यासानां विषये भवभूतिः किमभिप्रायवानिति ज्ञात्वाssगच्छ।''

स सेवकस्तथेति प्रतिज्ञाय भवभूतिमुपसृत्य राजाज्ञां श्रावयन् भवभूतिना रचितंभोजोक्तविषयकं श्लोकं पत्रारूढं कृत्वा भोजसभां प्रविश्येदमाह- राजन्, भवता सूचिते विषये भवभूतिना रचितः श्लोको मया लिखितः।

\`\`पठ’’ इति राज्ञाssज्ञप्तः सन् सः अपठत्-

**अपशब्दत्रयं माघे भारवेरेकविंशतिः । कालिदासे न गण्यन्ते
व्यासस्तन्मयतां गतः\|**

क्रुद्धः सचिवोsगर्जत्-भवभूतेः शिरश्छेदनीयम्।

भोज आह- कालिदासो वदतु किमिदानीं करणीयम्।

कालिदासेनोक्तम्- भवभूतिना नवरत्नमयः कण्ठहारः संधारयितव्यः।

सचिव उवाच- अहो! कदाचित् कविकुलगुरुरपि प्रलपत्युन्मत्तवत्।

स्मयमानः कालिदास आह- अन्यदुक्तं भवभूतिना, अन्यच्च लिखितम् अव्युत्पन्नेन मूर्खेण सेवकेनानेन।महाकविर्भवभूतिस्तु आप इत्याह न पुनरप इति।

\[आपशब्दत्रयम् इत्यादि। अपाम्(=जलस्य) इदम् आपम्।आपशब्दत्रयम् इत्यस्य जलपर्यायशब्दत्रयम् इत्यर्थः।शेषं सुगमम्।\]

एतेन सर्वे चमत्कृताः\|

(अन्तर्जाले श्लोकोsयमुपलभ्यते यत्र तृतीये पादे \`\`असङ्ख्याः कालिदासस्य’’ इति पाठः\| अपि च, अपशब्दत्रयमित्यत्र यथाश्रुते पाठ एव तत्रादरः।)

