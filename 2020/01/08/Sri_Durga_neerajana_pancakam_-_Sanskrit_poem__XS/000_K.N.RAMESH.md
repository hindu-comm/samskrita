+++
title = "000 K.N.RAMESH"

+++
[[K.N.RAMESH	2020-01-08, 18:22:00 [Source](https://groups.google.com/g/samskrita/c/XSyQW1ycOWw)]]



श्रीदुर्गानीराजनपञ्चकम्

\*\*\*\*\*\*\*\*\*\*\*\*\*\*\*\*\*\*\*

(१)

कर्पूरेण वरेण पावकशिखा शाखायते तेजसा

वासस्तेन सुकम्पते प्रतिपलं घ्राणं मुहुर्मोदते।

नेत्राह्लादकरं सुपात्रलसितं सर्वाङ्गशोभाकरं

दुर्गे ! प्रीतमना भव तव कृते कुर्वे सुनीराजनम् ।।

  

(२)

आदौ देवि ! ददे चतुस्तव पदे त्वं ज्योतिषा भाससे

दृष्ट्वैतन् मम मानसे बहुविधा स्वाशा जरीजृम्भते।

प्रारब्धानि कृतानि यानि नितरां पापानि मे नाशय

दुर्गे ! प्रीतमना भव तव कृते कुर्वे सुनीराजनम् ।।

  

(३)

नाभौ द्विः प्रददे नगेशतनये ! त्वद्भा बहु भ्राजते

तेन प्रीतमना नमामि सुतरां याचेपि मे कामनाम् ।

शान्तिर्भूतिततिर्विभातु सदने निःशेषसौख्यं सदा

दुर्गे ! प्रीतमना भव तव कृते कुर्वे सुनीराजनम् ।।

  

(४)

आस्ये तेऽपि सकृद् ददे द्युतिधरे ! चन्द्राननं दीप्यते

दृष्ट्वा मे हृदये विराजति महा-भक्तिर्दयासागरे ! ।

नत्वा त्वच्चरणौ रणाङ्गनमनः ! शक्तिं सुखं कामये

दुर्गे ! प्रीतमना भव तव कृते कुर्वे सुनीराजनम् ।।

  

(५)

मातो मङ्गलसाधिके ! शुभतनौ ते सप्तकृत्वो ददे

तस्मात् तेन मुहुर्जगद्धितकरं संजायते सन्महः ।

तद्भासा विपदः प्रयान्तु दुरितं दुःखानि सर्वाणि मे

दुर्गे ! प्रीतमना भव तव कृते कुर्वे सुनीराजनम् ।।

   ( रचयिता- व्रजकिशोरः)

