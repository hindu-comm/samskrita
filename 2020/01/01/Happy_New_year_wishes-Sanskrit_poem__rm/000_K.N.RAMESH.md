+++
title = "000 K.N.RAMESH"

+++
[[K.N.RAMESH	2020-01-01, 19:20:18 [Source](https://groups.google.com/g/samskrita/c/rmwf2DvQA-g)]]



नववर्षस्य शुभकामनाः

  

नववर्षमिदं मम देशकृते

सुखशान्तियुतं कुरु मे भगवन्!

धनधान्यवती धरणी भवतु

कृषकाः श्रमिका ऋणिका न पुनः।।(1)

  

चरणेषु गुरोः जनकस्य तथा

ननु मातुरहो प्रणुतिर्हि सदा।

निजसंस्कृतिरक्षणशक्तियुताः

मम देशसुताश्च भवन्तु पुनः।।(2)

  

पठने निपुणा बटवः सकलाः

गुरवो निजकार्यरता मनसा

अमला च छविर्मम नेतुरहो

सबला अबलाश्च भवन्तु पुनः।।(3)

  

कवयो गुरवो बटवो भिषजा

वणिजो सचिवाः कृषकाः श्रमिकाः।

रसिकाः सुहृदो रिपवोऽपि तथा

सुखिनः सफलाश्च भवन्तु पुनः।।(4)

  

छन्द ----तोटकम्

रचयिता ----मार्कण्डेयो रवीन्द्र:

