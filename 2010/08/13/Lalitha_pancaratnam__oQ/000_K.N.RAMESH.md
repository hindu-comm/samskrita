+++
title = "000 K.N.RAMESH"

+++
[[K.N.RAMESH	2010-08-13, 13:39:04 [Source](https://groups.google.com/g/samskrita/c/oQwzxPdAAzM)]]



## ॥ललितापञ्चरत्नम्॥

प्रातः स्मरामि ललितावदनारविन्दं  
बिम्बाधरं पृथुलमौक्तिकशोभिनासम् ।  
आकर्णदीर्घनयनं मणिकुण्डलाढ्यं  
मन्दस्मितं मृगमदोज्ज्वलफालदेशम् ॥१॥

प्रातर्भजामि ललिताभुजकल्पवल्लीं  
रक्ताङ्गुलीयलसदङ्गुलिपल्लवाढ्याम् ।  
माणिक्यहेमवलयाङ्गदशोभमानां  
पुण्ड्रेक्षुचापकुसुमेषुसृणीर्दधानाम् ॥२॥

प्रातर्नमामि ललिताचरणारविन्दं  
भक्तेष्टदाननिरतं भवसिन्धुपोतम् ।  
पद्मासनादिसुरनायकपूजनीयं  
पद्माङ्कुशध्वजसुदर्शनलाञ्छनाढ्यम् ॥३॥

प्रातः स्तुवे परशिवां ललितां भवानीं  
त्रय्यन्तवेद्यविभवां करुणानवद्याम् ।  
विश्वस्य सृष्टिविलयस्थितिहेतुभूतां  
विद्येश्वरीं निगमवाङ्मनसातिदूराम् ॥४॥

प्रातर्वदामि ललिते तव पुण्यनाम  
कामेश्वरीति कमलेति महेश्वरीति ।  
श्रीशाम्भवीति जगतां जननी परेति  
वाग्देवतेति वचसा त्रिपुरेश्वरीति ॥५॥

यः श्लोकपञ्चकमिदं ललिताम्बिकायाः  
सौभाग्यदं सुललितं पठति प्रभाते ।  
तस्मै ददाति ललिता झटिति प्रसन्ना  
विद्यां श्रियं विमलसौख्यमनन्तकीर्तिम् ॥६॥

॥इति श्रीललितापञ्चरत्नम्॥

  
knr  
--  
If God brings you to it, He will bring you through it.  
Happy moments, praise God.  
Difficult moments, seek God.  
Quiet moments, worship God.  
Painful moments, trust God.  
  
 Every moment, thank God  

