+++
title = "001 Sowmya"

+++
[[Sowmya	2010-06-16, 15:11:36 [Source](https://groups.google.com/g/samskrita/c/TV7GyrUGytI)]]



प्रणामाः,

अस्य श्लोकस्य विषये कांश्चन विषयान् उपस्थापयितुम् इच्छामि ।

’अनादिनिधनम्...’ इत्ययं श्लोकः भर्तृहरेः वाक्यपदीयस्य ब्रह्मकाण्डस्य  
आद्यश्लोकः ।

‘वाक्यपदीयम्’ इत्ययं दर्शनग्रन्थः व्याकरणकुले बहुप्रसिद्धः,  
बहुपुरस्कृतश्च । अत्र त्रीणि काण्डानि सन्ति - ब्रह्मकाण्डम्,  
पदकाण्डम्, वाक्यकाण्डम् इति ।

ब्रह्मकाण्डे भर्तृहरिः प्रायः १५५ श्लोकेषु शब्दब्रह्मणः स्वरूपं  
वर्णयति । संक्षेपतः कथने वैयाकरणैः अङ्गीकृतः ‘स्फोट’ इति पदार्थ एव  
शब्दब्रह्म इति तेन निरूपितम् ।

अस्य श्लोकस्य अर्थः सामान्यतः एवं वक्तुं शक्यः -

अनादिनिधनम् = उत्पत्तिविनाशरहितम्  
अक्षरम् = वर्णनिमित्तम्  
शब्दतत्त्वम् = स्फोटरूपम्  
यत्  
ब्रह्म = परवस्तु  
अर्थभावेन = जगति दृश्यमानसमस्तपदार्थरूपेण  
विवर्तते = परिणमते  
यतः = यस्मात्  
जगतः = लोकस्य  
प्रक्रिया = व्यवहारः  
(सम्भवति) ।

विवर्तः इति वेदान्तशास्त्रे प्रसिद्धः शब्दः । तस्य विवरमत्र दातुं न  
शक्येत । शब्दाः नित्याः इति वैयाकरणसिद्धान्तः । तादृशं नित्यम्,  
विकाररहितं शब्दतत्त्वमेव परब्रह्म, तदेव समस्तपदार्थरूपेण जगति भासते,  
तेनैव जगतः सर्वोऽपि व्यवहारः प्रचलतीति संक्षेपार्थः ।

On Jun 16, 2:40am, "S. L. Abhyankar" \<[sl.abhyan...@gmail.com]()\> wrote:  
\> श्रीमन् "मनोज वसिष्ठ"-महोदय !  
\>  
\> भवता उद्धृतं श्लोकं दृष्ट्वा प्रथमतः तु कुतूहलं संजातं, कुतः अयं श्लोकः,  
\> इति । भवतु ।  
\>  
\> मन्येSहम् यत् श्लोकस्य सुयोग्यं अर्थं ज्ञातुं, प्रथमतः तस्य योग्यः अन्वयः  
\> करणीयः । मया संमीलितः अन्वयः एवं भवति -  
\>  
\> यत् अनादिनिधनं अक्षरं ब्रह्म, यतः जगतः प्रक्रियाः, (तत्)
शब्दतत्त्वं  
\> अर्थभावेन विवर्तते ।  
\>  
\> एताविधेन अन्वयेन मनसि जायते, कदाचित् अस्मिन् श्लोकेन "बिग् बेन्ग" एवं  
\> ज्ञातस्य जगदुत्पत्ति-वैषयिकस्य प्रवादस्यैव सूचनं कृतमस्ति ।  
\>  
\> विद्वज्जनानां विचाराणि ज्ञातुमर्हति ननु ।  
\> सस्नेहम् ,  
\> अभ्यंकरकुलोत्पन्नः श्रीपादः \|  
\> श्रीपतेः पदयुगं स्मरणीयम् ।  
\>  

\> 2010/6/14 manoj vashisath \<[vashisathma...@gmail.com]()\>

  
\>  
\>  
\>  
\> \> अनादिनिधनं ब्रह्म शब्दतत्त्वं यदक्षरम् ।  
\> \> विवर्ततेऽर्थभावेन प्रक्रिया जगतो यतः ॥१॥  
\>  
\> \> atra yat Shabtatatvam pratipaditam tasya sWarupam kidrUsham?  
\>  
\> \> Please tell me about this.  
\> \> I'm Very Thankful to you that you answered my question....  
\>  

\> \> MANOJ VASHISATH- Hide quoted text -  
\>  
\> - Show quoted text -

