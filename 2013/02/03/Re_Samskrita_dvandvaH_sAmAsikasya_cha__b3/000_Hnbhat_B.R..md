+++
title = "000 Hnbhat B.R."

+++
[[Hnbhat B.R.	2013-02-03, 22:31:37 [Source](https://groups.google.com/g/samskrita/c/b3ypiIBt3Sw)]]



  

Sanskrit commentary by Sri Ramanuja

अक्षराणां मध्ये'अकारो वै सर्वा वाक्' (ऐ0 पू0 3।6) इति श्रुतिसिद्धः, सर्ववर्णानां प्रकृतिः अकारः अहम्, **सामासिकः समासमूहः, तस्य मध्ये द्वन्द्वसमासः अहम्; स हि उभयपदार्थप्रधानत्वेन उत्कृष्टः।** कलामुहूर्तादिमयः अक्षयः कालः अहम् एव; सर्वस्य स्रष्टा हिरण्यगर्भः चतुर्मुखः अहम् ।।10.33।।

  

Sanskrit commentary by Sri Vallabhacharya

अक्षराणामिति। अकारो वासुदेववाचकः।'अकारो वै सर्वा वाक्' ऐ.पू.3।6 इति श्रुतेः।

*समासगणस्य मध्ये द्वन्द्वोऽहं उभयपदार्थप्रधानत्वान्मुख्यः, रामकृष्णावित्यादिसमासोऽस्मि इति स* चिन्तनीयः। अहमेव कालः प्रवाहरूपः। धाता चाहम् ।।10.33।।

  

Sanskrit commentary by Sridhara Swami

अक्षरेति। अक्षराणां वर्णानां मध्येऽकारोऽस्मि, तस्य सर्ववाङ्मयत्वेन श्रेष्ठत्वात्। तथाच श्रुतिः'अकारो हि सर्वा वाक्सैषा स्पर्शोष्मभिर्व्यज्यमाना बह्वी नानारूपा भवति' इति।

*सामासिकस्य समाससमूहस्य मध्ये द्वन्द्वः रामकृष्णावित्यादिसमासोऽस्मि, उभयपदप्रधानत्वेन श्रेष्ठत्वात्।*

  

  

Sanskrit commentary by Sri Vedantadeshikacharya Venkatanatha

बह्वृचोपनिषदि श्रूयते -- "अ इति ब्रह्म" ऋ.आ.2।2 इति। तथा "अकारो वै सर्वा वाक्सैषा स्पर्शोष्मभिर्व्यज्यमाना बह्वी नानारूपा भवति" ऐ.पू.3।6 इति श्रुत्यैव प्रपञ्चितं प्रकृतित्वमाह'सर्ववर्णानां प्रकृतिरिति'। निर्धारणौपयिकबहुत्वसिद्ध्यर्थं प्रत्ययार्थं दर्शयति' --- *सामासिक समाससमूह' इति। पूर्वोत्तरान्यपदार्थप्रधानेभ्योऽव्ययीभावः तत्पुरुषबहुव्रीहिभ्यो द्वन्द्वस्योत्कर्षमाह'स ह्युभयेति'।*

  

  

Sanskrit commentary by Sri Neelkanth

अक्षराणां मध्ये अकारः।'अकारो वै सर्वा वाक्' इति श्रुतेः।

*सामासिकस्य समाससमुदायस्य मध्येऽहं द्वन्द्वोऽस्मि। उभयपदार्थप्रधानत्वादिति प्राञ्चः। समं एकत्रासनं समासो विदुषां वा गुरुशिष्याणां वा मन्त्रार्थकथनार्थं वा एकत्रावस्थानं तत्र विदितमर्थजातं सामासिकम्। चातुरर्थिकष्ठक्'ठस्येकः' इतीकादेशः।'यस्येति च' इत्यलोपः। तस्य मध्ये द्वन्द्वो रहस्योऽर्थोऽहम्।'द्वन्द्वं रहस्य -- ' इति सूत्रे द्वन्द्वशब्दस्य रहस्यवाचित्वं शाब्दिकप्रसिद्धम्।*

  

Sanskrit commentary by Sri Dhanpati

अक्षराणामकारोर्णोऽस्मि'अकारो वै सर्वा वाक्','आकारो स्यात्' इत्युक्तेः। **सामासिकस्याव्ययीभावतत्पुरुषबहुब्रीहिद्वन्द्वसमाससमुदायस्य द्वन्द्वः समासोऽस्मि। तस्योभयपदप्रधानत्वेन श्रेष्ठत्वात्। ननु सममेकत्र आसनं समासो विदुषां वा गुरुशिष्याणां वा मन्त्रार्थ कतार्थं वा एकत्रावस्थानं तत्र विदितमर्थजातं सामासिकं चातुर्थिकष्ठक्।'ठस्येकः' इतीकादेशः।'यस्येति च' इत्यलोपः। तस्य मध्ये द्वन्द्वो रहस्योर्थोऽहं'द्वन्द्वं रहस्य -- ' इति सूत्रे द्वन्दव्शब्दस्य रहस्यवाचित्वं शाब्दिकप्रसिद्धमिति भाष्कारैः कुतो न व्याख्यातमितिचेत् समासशब्दस्याव्यायीभावादौ द्वन्द्वशब्दस्य द्वन्द्वसमा्से च योगरुढेः केवलं योगापेक्षया प्रबलत्वात् प्रकृते द्वन्द्वशब्दस्य पंस्त्वेन निर्देशात्।**

  

These are the available Sanskrit commentaries on the श्लोक. There are English translations also in this site:

  

<http://202.3.77.102/acquia/?q=node/20>  

  

You can search any word and its commentaries and translations:

  

<http://202.3.77.102/acquia/?q=node/6>  

  

using the search engine provide in the super site.

  

  

