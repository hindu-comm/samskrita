+++
title = "015 Hnbhat B.R."

+++
[[Hnbhat B.R.	2013-12-10, 16:56:58 [Source](https://groups.google.com/g/samskrita/c/43g4HV6qPxI)]]



\>  
\>\> न केवलं संस्कृते - "Fail fast, fail early and fail often" इति तत्त्वं  
\>\> वाणिज्यजगति अपि प्रसिद्धः, तत्र धीमद्भिर् अङ्गीकृतश्च।  
\>\>  
\> प्रसिद्धं … अङ्गीकृतञ्च।  
  

एष वाणिज्यव्यवहारः, यत्र लाभालाभयोर्स्तुल्यत्वे व्यवहारवर्धनं नैव  
भवति, यथा लाभाधिक्यं नष्टस्य न्यूनता एव वाणिज्यवर्धनाय। न तु  
वैपरीत्ये, नष्टस्याधिक्ये असकृत् आवर्तने वा वाणिज्यनाश एव संभवति। इति  
मया श्रुतः न्यायः।  
  
एष भाषाव्यवहारः, न वाणिज्यव्यवहारः। इत्येवोत्तरमत्र। भाषापरिच्छेदे,  
शाब्दबोध एव फलमिति निर्णीतः,  
  
पदज्ञानं तु करणं द्वारं तत्र पदार्थधीः।  
शाब्दबोधः फलं तत्र शक्तिधीः सहकारिणी॥  
  
इति भाषाव्यवहारन्यायः, न्यायसिद्धान्तमुक्तावल्यां प्रपञ्चितः।  
  
शक्तिज्ञानस्य सहकारिकारणत्वं च तत्रैवोक्तम्। तदभावे अशक्तपदप्रयोग एव  
संभवति। तत्र शक्तिग्राहकशिरोमणिः व्यवहार एवेति तत्रैव निर्णीतः। तथापि,  
तत्र शक्तिग्राहकसाधनान्यन्यान्यपि तत्रैव संगृहीतानि ---  
  
शक्तिग्रहं व्याकरणोपमानकोशाप्तवाक्याद् व्यवहारतश्च ।  
वाक्यस्य शेषाद् विवृत्तेर्वदन्ति सान्निध्यतः सिद्धपदस्य वृद्धाः॥  
(न्यायसिद्धांतमुक्तावली-शब्दखंड).  
  
येषु प्रथमं व्याकरणं प्रथममुल्लिखितम्। एष भाषाव्यवहारः  
वाणिज्यव्यवहाराद् भिन्न एव। अथवा तुल्य एव वा। यथा आदायस्याधिक्यं  
नष्टस्य न्यूनता, वाणिज्यस्य भाषायाश्च वर्धने हेतुः, न तद्वैपरीत्यम्।  
अदायमार्गाणामनेकत्वे लाभ एव, मूलधनस्य कदाचिदप्यन्यूनत्वात्, तथैव  
व्याकरणोपमानकोशाप्तवाक्यानां शक्तिग्राहकसाधनानां नाधिक्यं कदापि दोषाय  
भवति, किं तु दोषपरिहाराय, शब्दसाधुत्वज्ञानवर्धनाय उपकरोत्येव। न कदापि  
भाषा-व्यवहारस्य बाधकं भवति, व्याकरणकोशादीनां ज्ञानम्। नापि व्यवहारः  
व्याकरणानीनां ज्ञाने प्रतिबन्दक इति तटस्थन्यायः।  

