+++
title = "000 K.N.RAMESH"

+++
[[K.N.RAMESH	2018-11-27, 20:39:10 [Source](https://groups.google.com/g/samskrita/c/FSDTmHCl1e8)]]



\*॥ श्रीरामचन्द्रवराष्टकम् ॥\*

  

\_श्री शिव उवाच\_

  

\*सुग्रीवमित्रं परमं पवित्रं सीताकलत्रं नवमेघगात्रम् ।\*

\*कारुण्यपात्रं शतपत्रनेत्रं श्रीरामचन्द्रं सततं नमामि ॥ १॥\*

  

\*संसारपारं निगमप्रचारं धर्मावतारं हृतभूमिभारम् ।\*

\*सदाsविकारं सुखसिन्धुसारं श्रीरामचन्द्रं सततं नमामि ॥ २ ॥\*

  

\*लक्ष्मीनिवासं जगतां निवासं लङ्काविनाशं भुवनप्रकाशम् ।\*

\*भूदेववासं शरदिन्दुहासं श्रीरामचन्द्रं सततं नमामि ॥ ३ ॥\*

  

\*मन्दारमालं वचने रसालं गुणैर्विशालं हतसप्तसालम् ।\*

\*क्रव्यादकालं सुरलोकपालं श्रीरामचन्द्रं सततं नमामि ॥૪॥\*

  

\*वेदान्तगानं सकलैस्समानं हतारिमानं त्रिदशप्रधानम् ।\*

\*गजेन्द्रयानं विगतावसानं श्रीरामचन्द्रं सततं नमामि ॥ ५ ॥\*

  

\*श्यामाभिरामं नयनाभिरामं गुणाभिरामं वचनाभिरामम् ।\*

\*विश्वप्रणामं कृतभक्तकामं श्रीरामचन्द्रं सततं नमामि ॥६॥\*

  

\*लीलाशरीरं रणरङ्गधीरं विश्वैकसारं रघुवंशहारम् ।\*

\*गम्भीरनादं जितसर्ववादं श्रीरामचन्द्रं सततं नमामि ॥ ७ ॥\*

  

\*खले कृतान्तं स्वजने विनीतं सामोपगीतं मनसा प्रतीतम् ।\* \*रागेण गीतं वचनादतीतं श्रीरामचन्द्रं सततं नमामि ॥८॥\*

  

\*श्रीरामचन्द्रस्य वर‍ाष्टकं त्वां मयेरितं देवि मनोहरं ये ।\*

\*पठन्ति श्रृण्वन्ति गृणन्ति भक्त्या ते स्वीयकामान् प्रलभन्ति नित्यम् ॥ ९॥\*

