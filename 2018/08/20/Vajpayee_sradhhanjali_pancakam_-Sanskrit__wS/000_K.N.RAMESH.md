+++
title = "000 K.N.RAMESH"

+++
[[K.N.RAMESH	2018-08-20, 22:46:09 [Source](https://groups.google.com/g/samskrita/c/wSNQkG516-I)]]



\*अश्रुपूर्णश्रद्धाञ्जलिपञ्चकम्।\*

  

  

  

पर्यट्य भारतभुवि प्रचुरं नृसेवी

    नव्यं विकास्य कमलं किल वाजपेयी।

जीवन् गतो दिविषदां नगरं मृतारि:

    शृण्वन्तु हे सहृदया अटलो विहारी।। 1

  

व्यर्थं ब्रवीषि निजराष्ट्रज एष नेता

     मृत्युं गतोऽद्य मतिमानटलो विहारी।

श्रान्तिं विनेतुमहहा दिवि देवतात्मा

     मन्ये विशालहृदयो गतवान् महात्मा। 2

  

मृत्वापि यो जनमनस्सदने दयालु:

      राराज्यते कविवर: प्रथित: कृपालु:।

भूत्वा युवा सकलराष्ट्रसुखाय सद्य:

     श्रीमान् चलिष्यति महान् जननायकोऽयम्।। 3

  

केचिद् रुदन्ति सहसा विलपन्ति केचित्

      केचिद्रवन्ति मनुजा मृतिवृत्तदु:खै:।

केचित् कपोलयुगलं स्रवदश्रुपातै:

      संक्षालयन्ति जनताजनकप्रयाते।। 4

  

रोरोत्ति दिव्यवसुधा निजपुत्रमृत्युं

      श्रुत्वाधुना शृणुत हे कवय: दयार्द्रा।

शून्याङ्कमेव विकला प्रविलोक्य मूर्च्छा-

       मेतीव हन्त हृदयं वदतीह तीव्रम्।5

  

  

  

          \*\*\*\*अरविन्द:।

