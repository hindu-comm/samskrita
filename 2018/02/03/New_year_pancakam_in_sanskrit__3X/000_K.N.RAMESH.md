+++
title = "000 K.N.RAMESH"

+++
[[K.N.RAMESH	2018-02-03, 22:26:04 [Source](https://groups.google.com/g/samskrita/c/3XrQVm9sVj0)]]



नववर्षपञ्चकम्-2018

\*\*\*\*\*\*\*\*\*\*\*\*\*\*\*\*\*\*\*

(१)

सिद्धिब्रह्मखनेत्रवर्षरुचिरं प्रायाति विश्वं मुदा

सर्वेभ्योतिसुखं प्रशान्तिनिकरं प्रीतिं च तद् दास्यति।

एषाशा हृदि वर्तते बुधजनाः! सर्वे मिलित्वा द्रुतं

तस्य स्वागतकर्मणे प्रमुदिताः नूनं भवेमाधुना।।

(२)

न प्रातः प्रतिभाति नूतनतया सूर्यो न दिनं निशा

नो सायं न हि चन्द्रमा नवदशां गृह्णाति तारा न वा।

पृथ्वी नापि दधाति नूतनतनुं न प्राणिनो मानवाः

किंत्वाशा हृदि नृत्यति प्रतिपलं प्रायाति वर्षं नवम्।।

(३)

ख्रीस्तानां नववत्सरो भवतु वा यस्यापि कस्यापि वा

संसारे तु समस्तलोकहृदये भावो नवो जायते।

वर्षैकं परिवर्द्धतेस्य जगतः तेनापि सर्वस्य च

तत् वन्देखिलवर्द्धकं सुखमनाः वर्षं नवीनं मुदा।।

(४)

वर्षैकं च समेधतेपि जगतः सर्वस्य वै नश्यति

सेवाकार्यगृहे समस्य समयः संवर्द्धते क्षीयते।

तद्वार्त्ता परिलक्ष्यते न हि किमु प्रायात् नवो वत्सरः

तत् वन्देखिलवर्द्धकं सुखमनाः वर्षं नवीनं मुदा।।

(५)

सर्वेस्मिन् स्वविर्द्धनं प्रतिदिनं पश्यन्ति नाशं न हि

वर्षस्यागमने विरुद्धवचनं मा चिन्तयन्तु ध्रुवम्।

पृष्ठं मन्दकथां विहाय सकलाः पश्यन्तु वृद्धिं सदा।

नूनं भास्यति नः सुखं बहुविधं वन्दे नवं वत्सरम्।।

    ( पं.श्रीव्रजकिशोरत्रिपाठी)

