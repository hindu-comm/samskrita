+++
title = "005 Hnbhat B.R."

+++
[[Hnbhat B.R.	2012-12-02, 10:57:45 [Source](https://groups.google.com/g/samskrita/c/uvLESMLjiXU)]]



  
अत्रेदं सप्रश्रयमुच्यते-  

  

  

किं कर्म किमकर्मेति कवयोऽप्यत्र मोहिताः॥

  

इति भगवद्वाक्यमनुस्मरन्,

  

तथा, "प्रमादो धीमतामपि" "न हि सर्वः सर्वं जानाति" इत्यादिवचननिचयमनुस्मरन्,

  

यद्यपि,

  

*परगुणपरमाणून् पर्वतीकृत्य*नित्यं निजहृदि विकसन्त: सन्ति सन्त: कियन्त: ॥

  

इत्यादिकं वचनसन्देहं बहुमानयन्नेव, तथा च,

  

एको हि दोषो*गुणसंनिपाते निमज्जतीन्दोः*किरणेष्विवाङ्कः ॥ १-३॥  

  

इति कविकुलगुरोरादेशं शिरसि वहन्नपि, आचार्यदण्डिवचनं

  

"स्याद्वपुः सुन्दरमपि श्वित्रेणैकेन दुर्भगम्"।

  

इति च श्रुत्वा, सन्देहदोलायमानचेतसा, तथा,

  

अप्रियस्य च पथ्यस्य*वक्ता श्रोता च दुर्लभः*॥  

  

इति भारविवचनं च मनसि निधाय, पुरोभागित्वशङ्कायामपि, पथ्यस्य विवक्षया, यत् किंचिज् ज्ञातमुच्यते, दोषज्ञत्वात् इति क्षन्तव्यम्।

  

  



> श्रये हरिं नित्यानन्दं विमलंस्त्वां निरन्तरम्।  
> सन्देहनमुचेस्स त्वं क्षिप्रवधविधानकृत्॥  
>   

  

अत्रविमलंस्त्वां

  

इत्यत्र पदच्छेदे विमलन् त्वामिति भवति।

  

विमलम् + त्वामिति यदि उद्दिष्टम्, तदा, विमलं त्वामित्येव।

  

मकारस्य पदान्तस्य हलि अनुस्वारविधानात्, प्रकारान्तरं नास्ति।

  

"नश्छव्यप्रशान्॥ पा ८,३.७॥" इति पदान्तनकारस्यैव रुत्वविधानात्, मकारस्य रुत्वविधानं नास्ति।

एवम्, रुत्वे कृते,

  

चक्रिन्+त्रायस्व - इत्यत्र, "अत्रानुनासिकः पूर्वस्य वा" इति पूर्वस्यानुनासिकः,

"अनुनासिकात् परोऽनुस्वारः" इति पक्षद्वयानुसारेण,

पूर्वस्य अनुस्वारानुनासिकयोः,

  

**खरवसानयोर्विसर्जनीयः॥ लसक_९३ = पा\_८,३.१५॥**

  

रोः सत्वे, चक्रिंस्त्रायस्व, चक्रिँस्त्रायस्व इति रूपम्।

  

एवमेव, विमलन्+त्वामिति नकारात् पूर्वस्यानुस्वारे, नस्य च रुत्वे, सत्वे च विमलंस्वामिति रूपम्।

  

विमलम्+त्वामिति छेदे, "हलि च" मकारस्यानुस्वारे,

  

विमलं त्वामिति, तस्य

  

"अनुस्वारस्य ययि परसवर्णः॥ (पा ८,४.५८),"वा पदान्तस्य"(पा ८,४.५८)इति परसवर्णे नकारे,

  

विमलन्त्वामिति रूपम्।पाक्षिकत्वं परसवर्णस्य, तदभावे, अनुस्वार एव।

  

न चात्र, विमलन् + त्वामिति स्थिते

  

"नश्छव्यप्रशान्॥ पा ८,३.७॥"  

  

इति रुत्वप्रसङ्गः, अत्रानुनासिकस्य(पा ८,४.५८) परसवर्णेननकारविधानात्, एतद्दृष्ट्या पूर्वस्य रुत्वविधाने (८,३.७)परस्य (पा ८,४.५८)तस्यासिद्धत्वात्, अत्र मकार एव। इति नकारस्याभावात् रुत्वाप्रसक्तेः। पूर्वत्रासिद्धम् (8.2.1) इति तन्निषेधात्, उत्तरत्र चानुवृत्तेः।

  

इति चिकित्सा कविताकामिन्याः सुन्दरे वपुषि संभावितस्य
श्वित्रबिन्दोर्वारणाय, केवलं विचिकित्सा वा।

  

"नित्यानन्दं परमसुखदं केवलं ज्ञानमूर्तिम्" तमेवाश्रये निर्धारणाय।

  

> संशयच्छिदि भगवत्यनन्यभक्तिं दर्शयन्नाह श्रय इति। स भगवाञ्छ्रितजनानां > *संशयहर्तेइत्याशायामाह*

  

संशयहर्तेति वा संशयहर्ता इति वा साधु शब्दशरीरमिष्टार्थव्यवच्छित्न्नम्।

  



> हरिमिति। आनन्दस्वरूपी भगवान्नित्यं श्रितानां संशयनाशनेन *तेभ्य आनन्दं > विदधातीत्याशायामाह*

  

तेष्वानन्दं विदधातीति सुवचम्।  

  

संप्रदानसंज्ञाया"कर्मणा यमभिप्रैति स सम्प्रदानम्॥ १।४।३२" इति विधाने दानकर्मणा विशेषितत्वात् करणभूतेन दानकर्मणा संबद्धस्यैव तत्त्वात्। विपूर्वात् दधातेः करोत्यर्थः प्रसिद्धः -

  

"किं तर्पणं न विदधाति नरः पितॄणाम्" इत्यादिप्रयोगदर्शनात्, तत्र दधातेः करणसामान्यार्थस्य संबन्धे, षष्ठीप्रयोगात्। अत्रापि तेषामिति वा, विधानक्रियायाः संबन्धेनाश्रयत्वात् तेष्विति वा अधिकरणे सप्तमी उचिता।

  

  

> नित्यानन्दमिति। अकल्मषो भगवान् स्वीयया कृपया सर्वेषां श्रितानां > वाग्दोषान्विधुनोतीत्याशायामाह विमलमिति। वाग्दोषाणां > आत्यन्तिकनिर्हरणार्थं भगवति भक्तिः *विच्छिद्य विछिद्य न > भवेदित्याशायामाह* निरन्तरमिति।  
>   

  

अव्युत्पत्तेरशक्तेर्वा निबन्धो यः स्खलद्-गतेः ।

शब्दस्य स च न ज्ञेयः सूरिभिर्विषयो ध्वनेः । । ध्व्क्\_२.३२ । ।

  

इति ध्वन्याचार्यैरुक्तत्वात् यद्यपि ध्वनिविषयो न भवति, तथापि नित्यदोषाणामनित्यदोषाणां च पृथक्करणेन कविनैव वारयितुं शक्यत्वात्। 

  

विच्छिद्य विछिद्य न भवेदित्याशायामाह  

*  
*

विच्छिद्य भवति, विछिद्य न भवेदेव। निरन्तरत्वात्।

  

संहिताया "नित्या धातूपसर्गयोः" इति श्रुतेः, धातूपसर्गयोः संहिताया लोके नित्यत्वात्।

  

अव्युत्पत्तिकृतो दोषः शक्त्या संव्रियते कवेः।

यस्त्वशक्तिकृतस्तस्य स झटित्यवभासते ।। इति च ध्वन्याचार्यवचनद्  

  

अनित्यदोषाणां काव्यव्याघातकत्वाभावः।

  

> सन्देह एव नमुचिः सन्देहनमुचिः। यथा भगवानादिपुरुषः नमुचेः संहारं > क्षिप्रमेव चकार, न तु विलंबेन, एवमेव तेन सन्देहनिर्हरणमपि कृतमिति > भावः।

  

  

आदिपुरुषः - "पुरुषः स परः पार्थ" इत्युक्तलक्षणः। तस्य सर्वान्तर्यामित्वात् अभेदेन नमुचिसूदने तुराषाहि प्रवृत्तिरिति सुवचम्। तस्यापि हरिपदवाच्यत्वात्।

  

\`यमानिलेन्द्रचन्द्रार्कविष्णुसिंहांसुवाजिषु।

शुकाहिकपिभेकेषु हरिर्ना कपिले त्रिषु' इत्यमरः। (३.३.१७४-५)

\`हरिश्चन्द्रार्कवाताश्वशुकभेकयमाहिषु।

कपौ सिंहे हरेऽजेंऽशौ शक्रे लोकान्तरे पुमान्।

वाच्यवत् पिङ्गहरितोः' इति मेदिनी च।(रान्तवर्गः १००, पृ. १३०)  

  

इति नानार्थहरिशब्दस्य नमुचिपदसाहचर्यात् नमुचिसूदनहरिपरत्वेन तुराषाहि नियमने, श्रीवत्साङ्कितवक्षसो हरेः प्रतीतिः शब्दशक्तिमूलकध्वनेः इति तस्य शक्तिवैभवं प्रतीयते।

  



> *संशयकर्तितरि* भगवति कृतज्ञतां दर्शयन् "स त्वं" *इत्युपयोगस्य* साधुतां > च स्मरन्नाह स त्वमिति। >
> 
> >   
>   
> > 

  

संशयस्य कर्तिता इति छेदे, "न लोकाव्यय"२।३।६९ इत्यादौ तृन्निति तृन एव प्रत्ययस्य निर्देश इति मन्यमानस्य प्रश्नः। "तृन्निति प्रत्याहारनिर्देशात्" इति। "सोमं पवमानः, नडमाघ्नानः" इतिवत् , संशयं कर्तिता इति द्वितीया। तथा च, षष्ठीसमासासंभवः। कथंचित्, " "विश्वस्य कर्ता भुवनस्य गोप्ता" इत्यादयः प्रयोगाः, आगामिकाः,

  

(709)तृजकाभ्यां कर्तरि  2-2-15 इति तृजन्तस्य षष्ठीसमासनिषेधः।  

  

शेषषठ्ठ्या समासस्तु अगतिकगत्या स्यादेवेति शम्।

  

उपयोगः - समीपे योगः, सहभवनम्। न सहप्रयोग इति साक्षात् लभ्यते।

रूढ्या उपयोगशब्दस्य प्रयोजनपरत्वेन प्रचुरप्रचारात् - "योगाद् रूढेर्बलीयसी" इति न्यायेन उक्तार्थे अप्रसिद्धः प्रयोगः। प्रयोजनस्य साधुत्वं तु सर्वदापि स्यादेव, ‘प्रयोजनमनुद्दिश्य मन्दोऽपि न प्रवर्तते।’ इति न्यायात्, उपयोगे सति, अप्रयोजकत्वशङ्कापि न स्यादेव। शब्दप्रयोगस्य साधुत्वासाधुत्वविचारस्तु स्यादेवेति विवेकः, उपयोग-प्रयोग-शब्दयोः।

  

क्षन्तव्यो मेऽपराधः ..... ..... ....



  

